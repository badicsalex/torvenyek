==== 2012. évi C. törvény - a Büntető Törvénykönyvről =====

Az Országgyűlés az ember sérthetetlen és elidegeníthetetlen alapvető jogainak, továbbá az
ország függetlenségének, területi épségének, gazdaságának, valamint a nemzeti vagyonnak a
védelme érdekében, Magyarország nemzetközi jogi és európai uniós kötelezettségeinek
figyelembe vételével, az állam kizárólagos büntető hatalmának érvényesítése céljából a
következő törvényt alkotja:
ÁLTALÁNOS RÉSZ

I. FEJEZET
ALAPVETŐ RENDELKEZÉSEK

A törvényesség elve

1. §      (1)  Az elkövető büntetőjogi felelősségét csak olyan cselekmény miatt lehet
               megállapítani, amelyet – a nemzetközi jog általánosan elismert szabályai
               alapján büntetendő cselekmények kivételével – törvény az elkövetés idején
               büntetni rendelt.
          (2)  Bűncselekmény elkövetése miatt nem lehet olyan büntetést kiszabni vagy
               intézkedést alkalmazni, amelyről törvény az elkövetés – vagy a 2. § (2)
               bekezdés alkalmazása esetén az elbírálás – idején nem rendelkezett.

II. FEJEZET
A MAGYAR BÜNTETŐ JOGHATÓSÁG

Időbeli hatály

2. §      (1)  A bűncselekményt – a (2)–(3) bekezdésben foglalt kivételekkel – az
               elkövetése idején hatályban lévő büntető törvény szerint kell elbírálni.
          (2)  Ha a cselekmény elbírálásakor hatályban lévő új büntető törvény szerint a
               cselekmény már nem bűncselekmény, vagy enyhébben bírálandó el, akkor az új
               büntető törvényt kell alkalmazni.
          (3)  Az új büntető törvényt visszaható hatállyal kell alkalmazni a nemzetközi
               jog általánosan elismert szabályai alapján büntetendő cselekmény
               elbírálásakor, ha az az elkövetés idején a magyar büntető törvény szerint
               nem volt büntetendő.

Területi és személyi hatály

3. §      (1)  A magyar büntető törvényt kell alkalmazni
               a)   a belföldön elkövetett bűncselekményre,
               b)   a Magyarország területén kívül tartózkodó magyar felségjelű
                    úszólétesítményen vagy magyar felségjelű légi járművön elkövetett
                    bűncselekményre,
               c)   a magyar állampolgár által külföldön elkövetett olyan cselekményre,
                    amely a magyar törvény szerint bűncselekmény.
          (2)  A magyar büntető törvényt kell alkalmazni
               a)   a nem magyar állampolgár által külföldön elkövetett cselekményre is,
                    ha az
                    aa)  a magyar törvény szerint bűncselekmény, és az elkövetés helyének
                         törvénye szerint is büntetendő,
                    ab)  állam elleni bűncselekmény, – kivéve a szövetséges fegyveres erő
                         ellen elkövetett kémkedést és a kémkedést az Európai Unió
                         intézményei ellen – tekintet nélkül arra, hogy az az elkövetés
                         helyének törvénye szerint büntetendő-e,
                    ac)  a XIII. vagy a XIV. Fejezetben meghatározott bűncselekmény, vagy
                         egyéb olyan bűncselekmény, amelynek üldözését törvényben
                         kihirdetett nemzetközi szerződés írja elő,
               b)   a magyar állampolgár, a magyar jog alapján létrejött jogi személy és
                    jogi személyiséggel nem rendelkező egyéb jogalany sérelmére nem magyar
                    állampolgár által külföldön elkövetett olyan cselekményre is, amely a
                    magyar törvény szerint büntetendő.
          (3)  A (2) bekezdésben meghatározott esetekben a büntetőeljárás megindítását a
               legfőbb ügyész rendeli el.

III. FEJEZET
A BÜNTETŐJOGI FELELŐSSÉG

A bűncselekmény

4. §      (1)  Bűncselekmény az a szándékosan vagy – ha e törvény a gondatlan elkövetést
               is büntetni rendeli – gondatlanságból elkövetett cselekmény, amely
               veszélyes a társadalomra, és amelyre e törvény büntetés kiszabását rendeli.
          (2)  Társadalomra veszélyes cselekmény az a tevékenység vagy mulasztás, amely
               mások személyét vagy jogait, illetve Magyarország Alaptörvény szerinti
               társadalmi, gazdasági, állami rendjét sérti vagy veszélyezteti.

5. §           A bűncselekmény bűntett vagy vétség. Bűntett az a szándékosan elkövetett
               bűncselekmény, amelyre e törvény kétévi szabadságvesztésnél súlyosabb
               büntetés kiszabását rendeli, minden más bűncselekmény vétség.

A bűnhalmazat és a folytatólagosan elkövetett bűncselekmény

6. §      (1)  Bűnhalmazat az, ha az elkövető egy vagy több cselekménye több
               bűncselekményt valósít meg, és azokat egy eljárásban bírálják el.
          (2)  Nem bűnhalmazat, hanem folytatólagosan elkövetett bűncselekmény az, ha az
               elkövető ugyanolyan bűncselekményt, egységes elhatározással, azonos sértett
               sérelmére, rövid időközönként többször követ el.

A szándékosság

7. §           Szándékosan követi el a bűncselekményt, aki cselekményének következményeit
               kívánja, vagy e következményekbe belenyugszik.

A gondatlanság

8. §           Gondatlanságból követi el a bűncselekményt, aki előre látja cselekményének
               lehetséges következményeit, de könnyelműen bízik azok elmaradásában, vagy
               cselekménye lehetséges következményeit azért nem látja előre, mert a tőle
               elvárható figyelmet vagy körültekintést elmulasztja.

Felelősség az eredményért mint minősítő körülményért

9. §           Az eredményhez, mint a bűncselekmény minősítő körülményéhez fűzött
               súlyosabb jogkövetkezmények akkor alkalmazhatóak, ha az elkövetőt az
               eredmény tekintetében legalább gondatlanság terheli.

A kísérlet

10. §     (1)  Kísérlet miatt büntetendő, aki a szándékos bűncselekmény elkövetését
               megkezdi, de nem fejezi be.
          (2)  A kísérletre a befejezett bűncselekmény büntetési tételét kell alkalmazni.
          (3)  A büntetést korlátlanul enyhíteni vagy mellőzni is lehet, ha a kísérletet
               alkalmatlan tárgyon, alkalmatlan eszközzel vagy alkalmatlan módon követik
               el.
          (4)  Nem büntethető kísérlet miatt,
               a)   akinek önkéntes elállása folytán marad el a bűncselekmény befejezése,
                    vagy
               b)   aki az eredmény bekövetkezését önként elhárítja.
          (5)  Ha a (4) bekezdésben meghatározott esetben a kísérlet már önmagában is
               megvalósít más bűncselekményt, az elkövető e bűncselekmény miatt
               büntethető.

Az előkészület

11. §     (1)  Ha e törvény külön elrendeli, előkészület miatt büntetendő, aki a
               bűncselekmény elkövetése céljából az ehhez szükséges vagy ezt könnyítő
               feltételeket biztosítja, az elkövetésre felhív, ajánlkozik, vállalkozik,
               vagy a közös elkövetésben megállapodik.
          (2)  Nem büntethető előkészület miatt,
               a)   akinek önkéntes elállása folytán marad el a bűncselekmény
                    elkövetésének megkezdése,
               b)   aki az elkövetés elhárítása céljából korábbi felhívását, ajánlkozását,
                    vállalkozását visszavonja, vagy arra törekszik, hogy a többi
                    közreműködő az elkövetéstől elálljon, feltéve, hogy a bűncselekmény
                    elkövetésének megkezdése bármely okból elmarad, vagy
               c)   aki az előkészületet a hatóságnál a bűncselekmény elkövetésének
                    megkezdése előtt feljelenti.
          (3)  Ha a (2) bekezdésben meghatározott esetben az előkészület már önmagában is
               megvalósít más bűncselekményt, az elkövető e bűncselekmény miatt
               büntethető.

Az elkövető

12. §          Elkövető a tettes, a közvetett tettes és a társtettes (a továbbiakban
               együtt: tettesek), valamint a felbujtó és a bűnsegéd (a továbbiakban
               együtt: részesek).

13. §     (1)  Tettes az, aki a bűncselekmény törvényi tényállását megvalósítja.
          (2)  Közvetett tettes az, aki a szándékos bűncselekmény törvényi tényállását e
               cselekményért gyermekkor, kóros elmeállapot, kényszer vagy fenyegetés miatt
               nem büntethető, illetve tévedésben levő személy felhasználásával valósítja
               meg.
          (3)  Társtettesek azok, akik a szándékos bűncselekmény törvényi tényállását
               egymás tevékenységéről tudva, közösen valósítják meg.

14. §     (1)  Felbujtó az, aki mást bűncselekmény elkövetésére szándékosan rábír.
          (2)  Bűnsegéd az, aki bűncselekmény elkövetéséhez másnak szándékosan segítséget
               nyújt.
          (3)  A részesekre is a tettesekre megállapított büntetési tételt kell
               alkalmazni.

IV. FEJEZET
A BÜNTETHETŐSÉGET KIZÁRÓ VAGY KORLÁTOZÓ OKOK

15. §          Az elkövető büntethetőségét, illetve a cselekmény büntetendőségét kizárja
               vagy korlátozza:
               a)   a gyermekkor,
               b)   a kóros elmeállapot,
               c)   a kényszer és a fenyegetés,
               d)   a tévedés,
               e)   a jogos védelem,
               f)   a végszükség,
               g)   a jogszabály engedélye,
               h)   a törvényben meghatározott egyéb ok.

A gyermekkor

16. §          Nem büntethető, aki a büntetendő cselekmény elkövetésekor a tizennegyedik
               életévét nem töltötte be, kivéve az emberölés [160. § (1)–(2) bekezdés], az
               erős felindulásban elkövetett emberölés (161. §), a testi sértés [164. §
               (8) bekezdés], a terrorcselekmény [314. § (1)–(4) bekezdés], a rablás [365.
               § (1)–(4) bekezdés] és a kifosztás [366. § (2)–(3) bekezdés] elkövetőjét,
               ha a bűncselekmény elkövetésekor a tizenkettedik életévét betöltötte, és az
               elkövetéskor rendelkezett a bűncselekmény következményeinek felismeréséhez
               szükséges belátással.

A kóros elmeállapot

17. §     (1)  Nem büntethető, aki a büntetendő cselekményt az elmeműködés olyan kóros
               állapotában követi el, amely képtelenné teszi cselekménye következményeinek
               a felismerésére, vagy arra, hogy e felismerésnek megfelelően cselekedjen.
          (2)  A büntetés korlátlanul enyhíthető, ha az elmeműködés kóros állapota az
               elkövetőt korlátozza a bűncselekmény következményeinek a felismerésében,
               vagy abban, hogy e felismerésnek megfelelően cselekedjen.

18. §          A 17. § nem alkalmazható arra, aki a bűncselekményt önhibájából eredő ittas
               vagy bódult állapotban követi el.

A kényszer és a fenyegetés

19. §     (1)  Nem büntethető, aki a büntetendő cselekményt olyan kényszer vagy fenyegetés
               hatása alatt követi el, amely miatt képtelen az akaratának megfelelő
               magatartásra.
          (2)  A büntetés korlátlanul enyhíthető, ha a kényszer vagy a fenyegetés a
               bűncselekmény elkövetőjét korlátozza az akaratának megfelelő magatartásban.

A tévedés

20. §     (1)  Nem büntethető az elkövető olyan tény miatt, amelyről az elkövetéskor nem
               tudott.
          (2)  Nem büntethető, aki a büntetendő cselekményt abban a téves feltevésben
               követi el, hogy az a társadalomra nem veszélyes, és erre a feltevésre
               alapos oka van.
          (3)  Nem zárja ki a büntethetőséget a tévedés, ha azt gondatlanság okozza, és e
               törvény a gondatlan elkövetést is büntetni rendeli.

A jogos védelem

21. §          Nem büntetendő annak a cselekménye, aki a saját, illetve a mások személye
               vagy javai elleni jogtalan támadás megelőzése céljából telepített, az élet
               kioltására nem alkalmas védelmi eszközzel a jogtalan támadónak sérelmet
               okoz, feltéve, hogy a védekező mindent megtett, ami az adott helyzetben
               elvárható annak érdekében, hogy az általa telepített védelmi eszköz ne
               okozzon sérelmet.

22. §     (1)  Nem büntetendő az a cselekmény, amely a saját, illetve más vagy mások
               személye, javai vagy a közérdek ellen intézett, illetve ezeket közvetlenül
               fenyegető jogtalan támadás elhárításához szükséges.
          (2)  A jogtalan támadást úgy kell tekinteni, mintha az a védekező életének
               kioltására is irányult volna, ha
               a)   azt személy ellen
                    aa)  éjjel,
                    ab)  fegyveresen,
                    ac)  felfegyverkezve vagy
                    ad)  csoportosan
                    követik el,
               b)   az a lakásba
                    ba)  éjjel,
                    bb)  fegyveresen,
                    bc)  felfegyverkezve vagy
                    bd)  csoportosan
                    történő jogtalan behatolás, vagy
               c)   az a lakáshoz tartozó bekerített helyre fegyveresen történő jogtalan
                    behatolás.
          (3)  Nem büntethető, aki az elhárítás szükséges mértékét ijedtségből vagy
               menthető felindulásból lépi túl.
          (4)  A megtámadott nem köteles kitérni a jogtalan támadás elől.

A végszükség

23. §     (1)  Nem büntetendő annak a cselekménye, aki saját, illetve más személyét vagy
               javait közvetlen és másként el nem hárítható veszélyből menti, vagy a
               közérdek védelme érdekében így jár el, feltéve, hogy a cselekmény nem okoz
               nagyobb sérelmet, mint amelynek elhárítására törekedett.
          (2)  Nem büntethető, aki azért okoz nagyobb sérelmet, mint amelynek elhárítására
               törekedett, mert ijedtségből vagy menthető felindulásból nem ismeri fel a
               sérelem nagyságát.
          (3)  Nem állapítható meg végszükség annak javára, akinek a veszély előidézése
               felróható, vagy akinek a veszély vállalása foglalkozásánál fogva
               kötelessége.

A jogszabály engedélye

24. §          Nem büntetendő az a cselekmény, amelyet jogszabály megenged, vagy
               büntetlennek nyilvánít.

V. FEJEZET
A BÜNTETHETŐSÉGET MEGSZÜNTETŐ OKOK

25. §          A büntethetőséget megszünteti
               a)   az elkövető halála,
               b)   az elévülés,
               c)   a kegyelem,
               d)   a tevékeny megbánás,
               e)   a törvényben meghatározott egyéb ok.

A büntethetőség elévülése

26. §     (1)  A büntethetőség – a (2)–(3) bekezdésben meghatározottak kivételével,
               illetve az egyes bűncselekmények elévülésének kizárásáról szóló törvény
               eltérő rendelkezése hiányában – elévül a büntetési tétel felső határának
               megfelelő idő, de legalább öt év elteltével.
          (2)  A XXVII. Fejezetben meghatározott bűncselekmények büntethetősége tizenkét
               év elteltével évül el.
          (3)  Nem évül el a büntethetősége
               a)   a XIII. és XIV. Fejezetben meghatározott bűncselekményeknek,
               b)   az életfogytig tartó szabadságvesztéssel is büntethető
                    bűncselekményeknek, és
               c)   a XIX. Fejezetben meghatározott, ötévi szabadságvesztésnél súlyosabban
                    büntetendő bűncselekményeknek, ha a bűncselekmény sértettje a
                    bűncselekmény elkövetésekor a tizennyolcadik életévét nem töltötte be.

27. §          Az elévülés kezdő napja
               a)   befejezett bűncselekmény esetén az a nap, amikor a törvényi tényállás
                    megvalósul,
               b)   kísérlet és előkészület esetén az a nap, amikor az ezeket megvalósító
                    cselekmény véget ér,
               c)   olyan bűncselekmény esetén, amely kizárólag kötelesség teljesítésének
                    elmulasztásával valósul meg, az a nap, amikor az elkövető még az e
                    törvényben megállapított következmény nélkül eleget tehetne
                    kötelességének,
               d)   olyan bűncselekmény esetén, amely jogellenes állapot fenntartásában
                    áll, az a nap, amikor ez az állapot megszűnik.

28. §     (1)  Az elévülést félbeszakítja a bíróságnak, az ügyésznek, a nyomozó
               hatóságnak, illetve nemzetközi vonatkozású ügyekben az igazságügyért
               felelős miniszternek vagy a külföldi hatóságnak az elkövető ellen a
               bűncselekmény miatt foganatosított büntetőeljárási cselekménye. A
               félbeszakítás napján az elévülés határideje ismét elkezdődik.
          (1a) Ha az erős felindulásban elkövetett emberölés, a háromévi
               szabadságvesztésnél súlyosabban büntetendő szándékos súlyos testi sértés,
               az emberrablás, az emberkereskedelem, a személyi szabadság megsértése,
               illetve – a 26. § (3) bekezdés c) pontjában foglalt kivétellel – a nemi
               élet szabadsága és a nemi erkölcs elleni bűncselekmény sértettje a
               bűncselekmény elkövetésekor a tizennyolcadik életévét még nem töltötte be,
               az elévülés határidejébe nem számít be az a tartam, amíg a tizennyolcadik
               életévét be nem tölti vagy be nem töltötte volna.
          (2)  Ha a büntetőeljárást felfüggesztik, a felfüggesztés tartama az elévülés
               határidejébe nem számít be. Ez a rendelkezés nem alkalmazható, ha a
               büntetőeljárást azért függesztik fel, mert az elkövető kiléte a nyomozásban
               nem volt megállapítható, ismeretlen helyen tartózkodik, vagy kóros
               elmeállapotú lett.
          (3)  Az elévülés határidejébe nem számít be az a tartam, amely alatt közjogi
               tisztség betöltésén alapuló mentesség folytán a büntetőeljárás azért nem
               volt megindítható vagy folytatható, mert a törvényben biztosított mentelmi
               jogot a döntésre jogosult nem függesztette fel. Ez a rendelkezés nem
               alkalmazható olyan magánindítványra büntetendő bűncselekmény esetén, amely
               miatt a vádat a magánvádló képviseli.
          (4)  A vádemelés elhalasztásának tartama, próbára bocsátás esetén a próbaidő
               tartama és a jóvátételi munka tartama az elévülés határidejébe nem számít
               be.

A tevékeny megbánás

29. §     (1)  Nem büntethető, aki az élet, testi épség és az egészség elleni, az emberi
               szabadság elleni, az emberi méltóság és egyes alapvető jogok elleni, a
               közlekedési, a vagyon elleni, illetve a szellemi tulajdonjog elleni vétség
               vagy háromévi szabadságvesztésnél nem súlyosabban büntetendő bűntett
               elkövetését a vádemelésig beismerte, és közvetítői eljárás keretében – vagy
               azt megelőzően, de a közvetítői eljárás keretében született megállapodásban
               jóváhagyva – a sértett által elfogadott módon és mértékben a
               bűncselekménnyel okozott sérelmet jóvátette. E rendelkezés akkor is
               irányadó, ha a bűnhalmazatban lévő bűncselekmények közül az élet, testi
               épség és az egészség elleni, az emberi szabadság elleni, az emberi méltóság
               és egyes alapvető jogok elleni, a közlekedési, a vagyon elleni vagy a
               szellemi tulajdonjog elleni bűncselekmény a meghatározó.
          (2)  A büntetés korlátlanul enyhíthető, ha az elkövető az (1) bekezdésben
               meghatározott bűncselekmények esetében az ötévi szabadságvesztésnél nem
               súlyosabban büntetendő bűntett elkövetését a vádemelésig beismerte, és
               közvetítői eljárás keretében – vagy azt megelőzően, de a közvetítői eljárás
               keretében született megállapodásban jóváhagyva – a sértett által elfogadott
               módon és mértékben a bűncselekménnyel okozott sérelmet jóvátette. E
               rendelkezés akkor is irányadó, ha a bűnhalmazatban lévő bűncselekmények
               közül az élet, testi épség és az egészség elleni, az emberi szabadság
               elleni, az emberi méltóság és egyes alapvető jogok elleni, a közlekedési, a
               vagyon elleni vagy a szellemi tulajdonjog elleni bűncselekmény a
               meghatározó.
          (3)  Az (1)–(2) bekezdés alkalmazásának nincs helye, ha az elkövető
               a)   többszörös vagy különös visszaeső,
               b)   a bűncselekményt bűnszervezetben követte el,
               c)   bűncselekménye halált okozott,
               d)   a szándékos bűncselekményt a szabadságvesztés felfüggesztésének
                    próbaideje alatt vagy a szándékos bűncselekmény elkövetése miatt
                    végrehajtandó szabadságvesztésre ítélése után, a szabadságvesztés
                    végrehajtásának befejezése előtt, illetve próbára bocsátás vagy
                    vádemelés elhalasztásának tartama alatt követte el, vagy
               e)   korábban szándékos bűncselekménye miatt közvetítői eljárásban vett
                    részt, és ennek eredményeként vele szemben az (1) vagy (2) bekezdést
                    alkalmazták, feltéve, hogy az ügydöntő határozat jogerőre
                    emelkedésétől az újabb szándékos bűncselekmény elkövetéséig két év még
                    nem telt el.

VI. FEJEZET
A BÜNTETŐJOGI FELELŐSSÉGRE VONÁS EGYÉB AKADÁLYAI

30. §          A büntetőjogi felelősségre vonást akadályozza
               a)   a magánindítvány,
               b)   a feljelentés
               hiánya.

A magánindítvány hiánya

31. §     (1)  Az e törvényben meghatározott esetekben a bűncselekmény elkövetője csak
               magánindítványra büntethető.
          (2)  A magánindítvány előterjesztésére a sértett jogosult.
          (3)  Ha a sértett cselekvőképtelen, a magánindítványt törvényes képviselője
               terjesztheti elő. Ha a sértett korlátozottan cselekvőképes, a
               magánindítványt önállóan terjesztheti elő, kivéve ha a cselekvőképességében
               részlegesen korlátozott nagykorút a személyes ügyei vitelében vagy a
               bírósághoz, hatósághoz fordulás jogában a bíróság korlátozta, ebben az
               esetben a magánindítvány előterjesztéséhez a törvényes képviselő
               hozzájárulása szükséges. A magánindítványt a korlátozottan cselekvőképes
               kiskorú sértett törvényes képviselője is előterjesztheti. Ezekben az
               esetekben a magánindítvány előterjesztésére a gyámhatóság is jogosult.
               Érdekellentét esetén a Polgári Törvénykönyv szabályai az irányadók.
          (4)  Ha a magánindítvány előterjesztésére jogosult sértett meghal, a
               hozzátartozója jogosult a magánindítvány előterjesztésére.
          (5)  Bármelyik elkövetővel szemben előterjesztett magánindítvány valamennyi
               elkövetőre hatályos.
          (6)  A magánindítvány nem vonható vissza.

A feljelentés hiánya

32. §          Az e törvényben meghatározott esetekben a bűncselekmény elkövetője csak az
               arra jogosult által tett feljelentésre büntethető.

VII. FEJEZET
A BÜNTETÉSEK

33. §     (1)  Büntetések
               a)   a szabadságvesztés,
               b)   az elzárás,
               c)   a közérdekű munka,
               d)   a pénzbüntetés,
               e)   a foglalkozástól eltiltás,
               f)   a járművezetéstől eltiltás,
               g)   a kitiltás,
               h)   a sportrendezvények látogatásától való eltiltás,
               i)   a kiutasítás.
          (2)  Mellékbüntetés a közügyektől eltiltás.
          (3)  A büntetések – az (5) és (6) bekezdésben foglalt kivételekkel – egymás
               mellett is kiszabhatóak.
          (4)  Ha a bűncselekmény büntetési tételének felső határa háromévi
               szabadságvesztésnél nem súlyosabb, szabadságvesztés helyett elzárás,
               közérdekű munka, pénzbüntetés, foglalkozástól eltiltás, járművezetéstől
               eltiltás, kitiltás, sportrendezvények látogatásától való eltiltás vagy
               kiutasítás, illetve e büntetések közül több is kiszabható.
          (5)  Ha a bűncselekményt e törvény elzárással rendeli büntetni, e büntetés
               helyett vagy mellett közérdekű munka, pénzbüntetés, foglalkozástól
               eltiltás, járművezetéstől eltiltás, kitiltás, sportrendezvények
               látogatásától való eltiltás vagy kiutasítás, illetve e büntetések közül
               több is kiszabható.
          (6)  Nem szabható ki
               a)   szabadságvesztés mellett elzárás vagy közérdekű munka,
               b)   kiutasítás mellett közérdekű munka vagy pénzbüntetés.
               c)   életfogytig tartó szabadságvesztés mellett pénzbüntetés.

A szabadságvesztés

34. §          A szabadságvesztés határozott ideig vagy életfogytig tart.

35. §     (1)  Ha a bíróság szabadságvesztést szab ki, annak végrehajtását fogházban,
               börtönben vagy fegyházban rendeli végrehajtani.
          (2)  A büntetés kiszabásánál irányadó körülményekre tekintettel a törvényben
               meghatározottnál eggyel enyhébb vagy eggyel szigorúbb végrehajtási fokozat
               határozható meg. E rendelkezés a 44. § (1)–(2) bekezdése és a 90. § (2)
               bekezdése alapján kiszabott életfogytig tartó szabadságvesztés esetén nem
               alkalmazható.

A határozott ideig tartó szabadságvesztés

36. §          A határozott ideig tartó szabadságvesztés legrövidebb tartama három hónap,
               leghosszabb tartama húsz év; bűnszervezetben, különös vagy többszörös
               visszaesőként történő elkövetés, illetve halmazati vagy összbüntetés esetén
               huszonöt év.

37. §     (1)  A szabadságvesztés büntetés végrehajtási fokozata fogház, ha azt vétség
               miatt szabták ki, kivéve, ha az elítélt visszaeső.
          (2)  A szabadságvesztés büntetés végrehajtási fokozata börtön, ha azt
               a)   bűntett miatt szabták ki, vagy
               b)   vétség miatt szabták ki, és az elítélt visszaeső.
          (3)  A szabadságvesztés büntetés végrehajtási fokozata fegyház, ha
               a)   a háromévi vagy ennél hosszabb tartamú szabadságvesztést
                    aa)  a XIII., a XIV. vagy a XXIV. Fejezetben meghatározott
                         bűncselekmény,
                    ab)  életfogytig tartó szabadságvesztéssel is büntethető katonai
                         bűncselekmény,
                    ac)  terrorcselekmény [314. § (1)–(2) bekezdés, 315–316/A. §],
                         terrorizmus finanszírozása [318. § és 318/A. §], jármű hatalomba
                         kerítése [320. § (1)–(3) bekezdés], bűnszervezetben részvétel
                         [321. § (1) bekezdés], robbanóanyaggal vagy robbantószerrel
                         visszaélés (324. §), lőfegyverrel vagy lőszerrel visszaélés [325.
                         § (1)–(3) bekezdés], nemzetközi szerződés által tiltott
                         fegyverrel visszaélés [326. § (1)–(6) bekezdés], haditechnikai
                         termékkel vagy szolgáltatással visszaélés [329. § (1)–(4)
                         bekezdés], kettős felhasználású termékkel visszaélés [330. §
                         (1)–(3) bekezdés],
                    ad)  emberölés, kábítószer-kereskedelem, kábítószer birtoklása,
                         emberrablás, emberkereskedelem, szexuális erőszak, közveszély
                         okozása, nemzetközi gazdasági tilalom megszegése vagy rablás
                         súlyosabban minősülő esetei [160. § (2) bekezdés, 176. § (2)–(3)
                         bekezdés, 177. § (1)–(2) bekezdés, 178. § (2) bekezdés, 179. §
                         (2) bekezdés, 190. § (2)–(4) bekezdés, 192. § (2)–(6) bekezdés,
                         197. § (2)–(4) bekezdés, 322. § (2)–(3) bekezdés, 327. § (3)
                         bekezdés, 365. § (3)–(4) bekezdés]
                    miatt szabták ki, vagy
               b)   a szabadságvesztés kétévi vagy ennél hosszabb tartamú, és
                    ba)  az elítélt többszörös visszaeső, vagy
                    bb)  a bűncselekményt bűnszervezetben követte el.

Feltételes szabadságra bocsátás a határozott ideig tartó szabadságvesztésből

38. §     (1)  Határozott ideig tartó szabadságvesztés kiszabása esetén a bíróság az
               ítéletében megállapítja a feltételes szabadságra bocsátás legkorábbi
               időpontját, vagy – a (4) bekezdésben meghatározott esetekben – azt, hogy a
               feltételes szabadságra bocsátás lehetősége kizárt.
          (2)  Ha a feltételes szabadságra bocsátás lehetősége nem kizárt, annak
               legkorábbi időpontja
               a)   a büntetés kétharmad,
               b)   visszaeső esetén háromnegyed
               részének, de legkevesebb három hónapnak a kitöltését követő nap.
          (3)  Öt évet meg nem haladó szabadságvesztés kiszabása esetén – különös
               méltánylást érdemlő esetben – a bíróság ítéletében akként rendelkezhet,
               hogy az elítélt a büntetés fele részének letöltése után feltételes
               szabadságra bocsátható. Ez a rendelkezés nem alkalmazható, ha az elítélt
               többszörös visszaeső.
          (4)  Nem bocsátható feltételes szabadságra
               a)   a többszörös visszaeső, ha a szabadságvesztést fegyház fokozatban kell
                    végrehajtani,
               b)   az erőszakos többszörös visszaeső,
               c)   aki a bűncselekményt bűnszervezetben követte el,
               d)   akit olyan szándékos bűncselekmény miatt ítéltek szabadságvesztésre,
                    amelyet korábbi, határozott ideig tartó végrehajtandó
                    szabadságvesztésre ítélése után, a végrehajtás befejezése vagy a
                    végrehajthatóság megszűnése előtt követett el.

39. §     (1)  Határozott ideig tartó szabadságvesztés esetén a feltételes szabadság
               tartama azonos a szabadságvesztés hátralevő részével, de legalább egy év. A
               38. § (3) bekezdés alkalmazása esetén a bíróság ítéletében rendelkezhet
               úgy, hogy a feltételes szabadság tartama legalább egy, legfeljebb három
               évvel meghosszabbodik.
          (2)  Ha a szabadságvesztés hátralevő része egy évnél rövidebb, és végrehajtását
               nem rendelték el, a büntetést – a feltételes szabadság letelte után – a
               hátralevő rész utolsó napjával kell kitöltöttnek tekinteni.

40. §     (1)  A bíróság a feltételes szabadságot megszünteti, ha az elítéltet
               a)   az ítélet jogerőre emelkedését követően elkövetett bűncselekmény miatt
                    a feltételes szabadság tartama alatt, vagy
               b)   a feltételes szabadság tartama alatt elkövetett bűncselekmény miatt
               végrehajtandó szabadságvesztésre ítélik.
          (2)  A bíróság a feltételes szabadságot megszüntetheti, ha az elítéltet az (1)
               bekezdésben meghatározottakon kívül egyéb büntetésre ítélik.
          (3)  A feltételes szabadság megszüntetése esetén a feltételes szabadságon
               eltöltött idő a szabadságvesztésbe nem számít be.
          (4)  Ha a feltételes szabadság tartama alatt az elítélten olyan bűncselekmény
               miatt kiszabott szabadságvesztést kell végrehajtani, amelyet a korábbi
               ítélet jogerőre emelkedése előtt követett el, a szabadságvesztés
               végrehajtása a feltételes szabadságot félbeszakítja, és a bíróság a
               feltételes szabadság folytatásának legkorábbi időpontját
               a)   az utóbb kiszabott szabadságvesztésből engedélyezett feltételes
                    szabadság időpontjáig, vagy
               b)   – ha az utóbb kiszabott szabadságvesztés esetén a feltételes
                    szabadságra bocsátás lehetősége kizárt – a szabadságvesztés
                    végrehajtásának időtartamáig
               elhalasztja.

Az életfogytig tartó szabadságvesztés

41. §     (1)  Életfogytig tartó szabadságvesztés azzal szemben szabható ki, aki a
               bűncselekmény elkövetésekor a huszadik életévét betöltötte. E rendelkezés
               a 90. § (2) bekezdése alapján kiszabható életfogytig tartó
               szabadságvesztésre is vonatkozik.
          (2)  Az életfogytig tartó szabadságvesztés végrehajtási fokozata fegyház.

Feltételes szabadságra bocsátás az életfogytig tartó szabadságvesztésből

42. §          Életfogytig tartó szabadságvesztés kiszabása esetén a bíróság az ítéletében
               meghatározza a feltételes szabadságra bocsátás legkorábbi időpontját, vagy
               a feltételes szabadságra bocsátás lehetőségét kizárja.

43. §     (1)  Ha a bíróság életfogytig tartó szabadságvesztés kiszabása esetén a
               feltételes szabadságra bocsátás lehetőségét nem zárja ki, annak legkorábbi
               időpontját legalább huszonöt, legfeljebb negyven évben állapítja meg. A
               feltételes szabadságra bocsátás legkorábbi időpontját években kell
               meghatározni.
          (2)  Életfogytig tartó szabadságvesztés esetén a feltételes szabadság tartama
               legalább tizenöt év.

44. §     (1)  Életfogytig tartó szabadságvesztés kiszabása esetén a bíróság a feltételes
               szabadságra bocsátás lehetőségét csak az alábbi bűncselekmények miatt
               zárhatja ki:
               a)   népirtás [142. § (1) bekezdés],
               b)   emberiesség elleni bűncselekmény [143. § (1) bekezdés],
               c)   apartheid [144. § (1) és (3) bekezdés],
               d)   hadikövet elleni erőszak súlyosabban minősülő esete [148. § (2)
                    bekezdés],
               e)   védett személyek elleni erőszak [149. § (1)–(2) bekezdés],
               f)   nemzetközi szerződés által tiltott fegyver alkalmazása [155. § (1)
                    bekezdés],
               g)   egyéb háborús bűntett (158. §),
               h)   emberölés súlyosabban minősülő esete [160. § (2) bekezdés],
               i)   emberrablás súlyosabban minősülő esete [190. § (3)–(4) bekezdés],
               j)   emberkereskedelem súlyosabban minősülő esete [192. § (6) bekezdés],
               k)   alkotmányos rend erőszakos megváltoztatása [254. § (1) bekezdés],
               l)   rombolás súlyosabban minősülő esete [257. § (2) bekezdés],
               m)   fogolyzendülés súlyosabban minősülő esete [284. § (4) bekezdés],
               n)   terrorcselekmény [314. § (1) bekezdés],
               o)   jármű hatalomba kerítése súlyosabban minősülő esete [320. § (2)
                    bekezdés],
               p)   közveszély okozása súlyosabban minősülő esete [322. § (3) bekezdés],
               q)   zendülés súlyosabban minősülő esete [442. § (4) bekezdés],
               r)   elöljáró vagy szolgálati közeg elleni erőszak súlyosabban minősülő
                    esete [445. § (5) bekezdés],
               ha azt személy elleni vagy dolog elleni erőszakkal követik el.
          (2)  A feltételes szabadságra bocsátás lehetőségét ki kell zárni, ha az elkövető
               a)   erőszakos többszörös visszaeső, vagy
               b)   az (1) bekezdésben meghatározott bűncselekményt bűnszervezetben
                    követte el.

45. §     (1)  Ha az elítéltet az életfogytig tartó szabadságvesztésre ítélése előtt
               elkövetett bűncselekmény miatt az életfogytig tartó szabadságvesztés
               végrehajtása alatt határozott tartamú végrehajtandó szabadságvesztésre
               ítélik, a bíróság a feltételes szabadságra bocsátás legkorábbi időpontját a
               határozott tartamú végrehajtandó szabadságvesztés időtartamáig elhalasztja.
          (2)  Ha az elítéltet az életfogytig tartó szabadságvesztésre ítélése előtt
               elkövetett bűncselekmény miatt az életfogytig tartó szabadságvesztésből
               történő feltételes szabadságra bocsátás alatt határozott tartamú
               végrehajtandó szabadságvesztésre ítélik, a bíróság a feltételes szabadságot
               megszünteti, és a feltételes szabadságra bocsátás legkorábbi időpontját a
               határozott tartamú végrehajtandó szabadságvesztés időtartamáig elhalasztja.
          (3)  Ha az elítéltet az életfogytig tartó szabadságvesztés végrehajtása alatt
               elkövetett bűncselekmény miatt az életfogytig tartó szabadságvesztés
               végrehajtása alatt határozott tartamú szabadságvesztésre ítélik, a bíróság
               a feltételes szabadságra bocsátás legkorábbi időpontját a határozott ideig
               tartó szabadságvesztés tartamáig, de legalább öt és legfeljebb húsz év
               közötti időtartamra elhalasztja.
          (4)  Ha az elítéltet az életfogytig tartó szabadságvesztés végrehajtása alatt
               elkövetett bűncselekmény miatt az életfogytig tartó szabadságvesztésből
               történő feltételes szabadságra bocsátás alatt határozott tartamú
               szabadságvesztésre ítélik, a bíróság a feltételes szabadságot megszünteti,
               és a feltételes szabadságra bocsátás legkorábbi időpontját a határozott
               tartamú szabadságvesztés tartamáig, de legalább öt és legfeljebb húsz év
               közötti időtartamra elhalasztja.
          (5)  Ha az elítéltet az életfogytig tartó szabadságvesztésből történt feltételes
               szabadságra bocsátás alatt elkövetett bűncselekmény miatt határozott
               tartamú szabadságvesztésre ítélik, a bíróság a feltételes szabadságot
               megszünteti, és a feltételes szabadságra bocsátás legkorábbi időpontját a
               határozott tartamú szabadságvesztés tartamáig, de legalább öt és legfeljebb
               húsz év közötti időtartamra elhalasztja.
          (6)  Ha az életfogytig tartó szabadságvesztésből történő feltételes szabadságra
               bocsátás legkorábbi időpontjának elhalasztására az (1), (2), (4) és (5)
               bekezdés szerinti határozott tartamú szabadságvesztés miatt kerül sor, a
               feltételes szabadságra bocsátás legkorábbi időpontját a határozott tartamú
               szabadságvesztésbe beszámított előzetes fogva tartás, valamint házi őrizet
               idejének figyelembevételével kell megállapítani.
          (7)  Nem bocsátható feltételes szabadságra az elítélt, ha ismételten életfogytig
               tartó szabadságvesztésre ítélik. Ha a korábbi életfogytig tartó
               szabadságvesztést még nem hajtották végre, az ismételten kiszabott
               életfogytig tartó szabadságvesztés nem hajtható végre.

Az elzárás

46. §     (1)  Az elzárás tartamát napokban kell meghatározni, annak legrövidebb tartama
               öt, leghosszabb tartama kilencven nap.
          (2)  Az elzárást büntetés-végrehajtási intézetben kell végrehajtani.

A közérdekű munka

47. §     (1)  A közérdekű munka tartamát órákban kell meghatározni, annak legkisebb
               mértéke negyvennyolc, legnagyobb mértéke háromszáztizenkettő óra.
          (2)  A közérdekű munkát az elítélt, ha törvény eltérően nem rendelkezik, hetente
               legalább egy napon – a heti pihenőnapon vagy a szabadidejében –, díjazás
               nélkül végzi.
          (3)  A bíróság ítéletében a közérdekű munka jellegéről rendelkezik.
          (4)  A közérdekű munkára ítélt köteles a számára meghatározott munkát elvégezni.
               Az elkövető olyan munka végzésére kötelezhető, amelyet – figyelemmel
               egészségi állapotára és képzettségére – előreláthatóan képes elvégezni.

48. §     (1)  Ha az elítélt a számára meghatározott munkát önhibájából nem végzi el, a
               közérdekű munkát vagy annak hátralévő részét szabadságvesztésre kell
               átváltoztatni.
          (2)  A közérdekű munka helyébe lépő szabadságvesztést büntetés-végrehajtási
               intézetben, fogház fokozatban kell végrehajtani.
          (3)  A közérdekű munka helyébe lépő szabadságvesztés három hónapnál rövidebb is
               lehet.

49. §          Ha az elítéltet a közérdekű munkára ítélés után elkövetett bűncselekmény
               miatt végrehajtandó szabadságvesztésre ítélik, és a közérdekű munka
               büntetést még nem hajtották végre, a közérdekű munkát vagy annak hátralévő
               részét szabadságvesztésre kell átváltoztatni úgy, hogy négy óra közérdekű
               munkának egynapi szabadságvesztés felel meg. Az átváltoztatás után
               fennmaradó közérdekű munkának egynapi szabadságvesztés felel meg.

A pénzbüntetés

50. §     (1)  A pénzbüntetést úgy kell kiszabni, hogy – figyelemmel a bűncselekmény
               tárgyi súlyára – meg kell állapítani a pénzbüntetés napi tételeinek számát,
               és – az elkövető vagyoni, jövedelmi, személyi viszonyaihoz és életviteléhez
               mérten – az egynapi tételnek megfelelő összeget.
          (2)  Akit haszonszerzés céljából elkövetett bűncselekmény miatt határozott ideig
               tartó szabadságvesztésre ítélnek, ha megfelelő jövedelme vagy vagyona van,
               pénzbüntetésre is kell ítélni.
          (3)  A pénzbüntetés legkisebb mértéke harminc, legnagyobb mértéke ötszáznegyven
               napi tétel. Egynapi tétel összegét legalább ezer, legfeljebb ötszázezer
               forintban kell meghatározni.
          (4)  A bíróság ítéletében – az elkövető vagyoni, jövedelmi viszonyaira
               tekintettel – rendelkezhet úgy, hogy az elkövető a pénzbüntetést legfeljebb
               két éven belül havi részletekben fizetheti meg.

51. §     (1)  Ha az elítélt a pénzbüntetést nem fizeti meg, illetve részletfizetés
               engedélyezése esetén egyhavi részlet megfizetését elmulasztja, a
               pénzbüntetést vagy annak meg nem fizetett részét szabadságvesztésre kell
               átváltoztatni.
          (2)  Ha a pénzbüntetést végrehajtandó szabadságvesztés mellett szabták ki, vagy
               a felfüggesztett szabadságvesztés végrehajtását elrendelték, a pénzbüntetés
               helyébe lépő szabadságvesztés végrehajtási fokozatára a szabadságvesztés
               fokozata az irányadó. Egyéb esetekben a pénzbüntetés helyébe lépő
               szabadságvesztést fogház fokozatban kell végrehajtani.
          (3)  A pénzbüntetés helyébe lépő szabadságvesztés három hónapnál rövidebb is
               lehet.

A foglalkozástól eltiltás

52. §     (1)  A foglalkozás gyakorlásától azt lehet eltiltani, aki a bűncselekményt
               a)   szakképzettséget igénylő foglalkozása szabályainak megszegésével
                    követi el, vagy
               b)   foglalkozásának felhasználásával, szándékosan követi el.
          (2)  Az (1) bekezdés a) pontja azzal szemben is alkalmazható, aki a
               bűncselekmény elkövetésekor a tevékenységet nem a foglalkozásaként
               gyakorolta, de rendelkezik annak a foglalkozásnak a gyakorlásához szükséges
               szakképesítéssel, amely szabályainak megszegésével a bűncselekményt
               elkövette.
          (3)  A nemi élet szabadsága és a nemi erkölcs elleni bűncselekmény elkövetőjét,
               ha a bűncselekményt tizennyolcadik életévét be nem töltött személy
               sérelmére követte el, végleges hatállyal el kell tiltani bármely olyan
               foglalkozás gyakorlásától vagy egyéb tevékenységtől, amelynek keretében
               tizennyolcadik életévét be nem töltött személy nevelését, felügyeletét,
               gondozását, gyógykezelését végzi, illetve ilyen személlyel egyéb hatalmi
               vagy befolyási viszonyban áll.
          (4)  A kiskorú veszélyeztetése bűncselekmény elkövetőjét el kell tiltani bármely
               olyan foglalkozás gyakorlásától vagy egyéb tevékenységtől, amelynek
               keretében tizennyolcadik életévét be nem töltött személy nevelését,
               felügyeletét, gondozását, gyógykezelését végzi, illetve ilyen személlyel
               egyéb hatalmi vagy befolyási viszonyban áll. Különös méltánylást érdemlő
               esetben a foglalkozástól eltiltás kötelező alkalmazása mellőzhető.

53. §     (1)  A foglalkozástól eltiltás határozott ideig tart, vagy végleges hatályú.
          (2)  A határozott ideig tartó eltiltás legrövidebb tartama egy év, leghosszabb
               tartama tíz év. Végleges hatállyal az tiltható el, aki a foglalkozás
               gyakorlására alkalmatlan vagy arra méltatlan.
          (3)  A foglalkozástól eltiltás tartama az ítélet jogerőre emelkedésével
               kezdődik. Ha a foglalkozástól eltiltást szabadságvesztés mellett szabják
               ki, annak tartamába nem számít bele az az idő, amely alatt az elítélt a
               szabadságvesztést tölti, illetve amíg kivonja magát a szabadságvesztés
               végrehajtása alól. Ha a feltételes szabadságot nem szüntetik meg, a
               feltételes szabadságon töltött időt a foglalkozástól eltiltás tartamába be
               kell számítani.
          (4)  A végleges hatályú eltiltás alól a bíróság az eltiltottat kérelemre
               mentesítheti, ha az eltiltás óta tíz év eltelt, és az eltiltott a
               foglalkozás gyakorlására alkalmassá, vagy – ha az eltiltást méltatlanság
               miatt alkalmazták – érdemessé vált. Ez utóbbi esetben sem mentesíthető az,
               aki a bűncselekményt bűnszervezetben követte el.

54. §          Ezen alcím alkalmazásában foglalkozásnak minősül az is, ha az elkövető
               a)   gazdálkodó szervezet általános vezetését ellátó szerv tagja vagy
                    egyszemélyi vezetője,
               b)   gazdasági társaság vagy szövetkezet felügyelőbizottságának tagja,
               c)   egyéni cég tagja,
               d)   egyéni vállalkozó vagy
               e)   a civil szervezetnek a civil szervezetekről szóló törvényben
                    meghatározott vezető tisztségviselője.

A járművezetéstől eltiltás

55. §     (1)  A járművezetéstől azt lehet eltiltani, aki
               a)   az engedélyhez kötött járművezetés szabályainak megszegésével követi
                    el a bűncselekményt, vagy
               b)   bűncselekmények elkövetéséhez járművet használ.
          (2)  A járművezetéstől el kell tiltani azt, aki járművezetés ittas állapotban
               vagy járművezetés bódult állapotban bűncselekményt követ el. Különös
               méltánylást érdemlő esetben a járművezetéstől eltiltás kötelező alkalmazása
               mellőzhető.
          (3)  A járművezetéstől eltiltás meghatározott fajtájú (légi, vasúti, vízi vagy
               közúti) és kategóriájú járműre is vonatkozhat.

56. §     (1)  A járművezetéstől eltiltás határozott ideig tart, vagy végleges hatályú.
          (2)  A járművezetéstől eltiltás tartamába be kell számítani azt az időt,
               amelynek tartamára az elkövető vezetői engedélyét – a járművezetéstől
               eltiltásra ítélését megelőzően – a bűncselekménnyel összefüggésben a
               helyszínen elvették, vagy azt a hatóságnál leadta.
          (3)  A határozott ideig tartó eltiltás legrövidebb tartama egy hónap,
               leghosszabb tartama tíz év. A járművezetéstől eltiltást hónapokban vagy
               években, illetve években és hónapokban kell meghatározni.
          (4)  A járművezetéstől eltiltás tartama az ítélet jogerőre emelkedésével
               kezdődik. Ha a járművezetéstől eltiltást szabadságvesztés mellett szabják
               ki, annak tartamába nem számít bele az az idő, amely alatt az elítélt a
               szabadságvesztést tölti, illetve amíg kivonja magát a szabadságvesztés
               végrehajtása alól. Ha a feltételes szabadságot nem szüntetik meg, a
               feltételes szabadságon töltött időt a járművezetéstől eltiltás tartamába be
               kell számítani.
          (5)  Végleges hatállyal az tiltható el, aki a járművezetésre alkalmatlan. A
               végleges hatályú eltiltás alól a bíróság az eltiltottat kérelemre
               mentesítheti, ha az eltiltás óta tíz év eltelt, és az eltiltott a
               járművezetésre alkalmassá vált.

A kitiltás

57. §     (1)  E törvényben meghatározott esetekben azt, akinek ott tartózkodása a
               közérdeket veszélyezteti, egy vagy több településről, vagy egy település,
               illetve az ország meghatározott részéből ki lehet tiltani.
          (2)  A kitiltás legrövidebb tartama egy év, leghosszabb tartama öt év.
          (3)  A kitiltás tartama az ítélet jogerőre emelkedésével kezdődik. Ha a
               kitiltást szabadságvesztés mellett szabják ki, annak tartamába nem számít
               bele az az idő, amely alatt az elítélt a szabadságvesztést tölti, illetve
               amíg kivonja magát a szabadságvesztés végrehajtása alól. Ha a feltételes
               szabadságot nem szüntetik meg, a feltételes szabadságon töltött időt a
               kitiltás tartamába be kell számítani.

A sportrendezvények látogatásától való eltiltás

58. §     (1)  A bíróság az elkövetőt a sportrendezvényen való részvétel, az odamenetel
               vagy az onnan történő távozás során a sportrendezvénnyel összefüggésben
               elkövetett bűncselekmény miatt eltilthatja
               a)   bármelyik sportszövetség versenyrendszerében megrendezésre kerülő
                    sportrendezvény látogatásától, vagy
               b)   bármelyik sportlétesítménybe való belépéstől, amikor az valamely
                    sportszövetség versenyrendszerében megrendezett sportesemény
                    helyszínéül szolgál.
          (2)  Az eltiltás legrövidebb tartama egy év, leghosszabb tartama öt év.
          (3)  Az eltiltás tartama az ítélet jogerőre emelkedésével kezdődik. Ha a
               sportrendezvények látogatásától való eltiltást szabadságvesztés mellett
               szabják ki, annak tartamába nem számít bele az az idő, amely alatt az
               elítélt a szabadságvesztést tölti, illetve amíg kivonja magát a
               szabadságvesztés végrehajtása alól. Ha a feltételes szabadságot nem
               szüntetik meg, a feltételes szabadságon töltött időt a sportrendezvények
               látogatásától való eltiltás tartamába be kell számítani.

A kiutasítás

59. §     (1)  Azt a nem magyar állampolgár elkövetőt, akinek az országban tartózkodása
               nem kívánatos, Magyarország területéről ki kell utasítani. A kiutasított
               köteles az ország területét elhagyni, és a kiutasítás tartama alatt nem
               térhet vissza.
          (2)  Nem utasítható ki az, aki menedékjogot élvez.
          (3)  A szabad mozgás és tartózkodás jogával, valamint Magyarország területén
               letelepedettként vagy bevándoroltként tartózkodási joggal rendelkező
               személlyel szemben kiutasításnak csak olyan bűncselekmény elkövetése miatt
               lehet helye, amely ötévi vagy azt meghaladó tartamú szabadságvesztéssel
               büntetendő.
          (4)  Azzal szemben,
               a)   aki Magyarország területén legalább tíz éve jogszerűen tartózkodik,
                    vagy
               b)   aki Magyarország területén jogszerűen tartózkodik, és a családi élet
                    tiszteletben tartásához való joga sérülne,
               csak tízévi vagy azt meghaladó tartamú szabadságvesztés kiszabása esetén
               lehet helye kiutasításnak, feltéve, hogy az elkövetőnek az országban
               tartózkodása a közbiztonságot jelentősen veszélyeztetné.

60. §     (1)  A kiutasítás határozott ideig tart, vagy végleges hatályú.
          (2)  A határozott ideig tartó kiutasítás legrövidebb tartama egy év, leghosszabb
               tartama tíz év.
          (2a) A határzár tiltott átlépése (Btk. 352/A. §), a határzár megrongálása (Btk.
               352/B. §), valamint a határzárral kapcsolatos építési munka akadályozása
               (Btk. 352/C. §) esetén kiszabott végrehajtandó szabadságvesztés mellett,
               valamint a 85. § (1a) bekezdésben meghatározott esetben a kiutasítás nem
               mellőzhető. Amennyiben a kiutasítás határozott ideig tart, annak tartama a
               kiszabott szabadságvesztés tartamának kétszerese, de legalább két év. A
               kiutasítás tartamát években, hónapokban és napokban is meg lehet
               állapítani.
          (3)  Végleges hatállyal az utasítható ki, akit tízévi vagy azt meghaladó tartamú
               szabadságvesztésre ítélnek, és – figyelemmel a bűncselekmény kiemelkedő
               súlyára, az elkövetés jellegére, és az elkövető kapcsolataira – az
               országban tartózkodása a közbiztonságot jelentősen veszélyeztetné. A szabad
               mozgás és tartózkodás jogával rendelkező személy végleges hatállyal nem
               utasítható ki.
          (4)  A kiutasítás tartama az ítélet jogerőre emelkedésével kezdődik. A
               kiutasítás tartamába nem számít bele az az idő, amely alatt az elítélt
               szabadságvesztés büntetést tölt.
          (5)  A végleges hatályú kiutasítás alól a bíróság a kiutasítottat kérelmére
               mentesítheti, ha a kiutasítás óta tíz év eltelt, és a kiutasított arra
               érdemes.

A közügyektől eltiltás

61. §     (1)  A közügyek gyakorlásától el kell tiltani azt, akit szándékos bűncselekmény
               elkövetése miatt végrehajtandó szabadságvesztésre ítélnek, és méltatlan
               arra, hogy azok gyakorlásában részt vegyen.
          (2)  A közügyektől eltiltott
               a)   nem rendelkezik választójoggal, nem vehet részt népszavazásban és népi
                    kezdeményezésben,
               b)   nem lehet hivatalos személy,
               c)   nem lehet népképviseleti szerv testületének, bizottságának tagja, azok
                    munkájában nem vehet részt,
               d)   nem delegálható törvényben kihirdetett nemzetközi szerződéssel
                    létrehozott szervezet közgyűlésébe, testületébe,
               e)   nem érhet el katonai rendfokozatot,
               f)   nem kaphat belföldi kitüntetést és külföldi kitüntetés elfogadására
                    engedélyt,
               g)   hatósági eljárásban nem lehet védő vagy jogi képviselő,
               h)   nem viselhet tisztséget köztestületben, közalapítványban, és
               i)   nem lehet civil szervezetnek a civil szervezetekről szóló törvényben
                    megjelölt vezető tisztségviselője.
          (3)  A közügyektől eltiltott az ítélet jogerőre emelkedésével elveszti mindazon
               tagságát, állását, tisztségét, katonai rendfokozatát, megbízatását és
               kitüntetését, amelynek elnyerését a (2) bekezdés kizárja, valamint címzetes
               rendfokozatát.

62. §     (1)  A közügyektől eltiltás határozott ideig tart, annak legrövidebb tartama egy
               év, leghosszabb tartama tíz év.
          (2)  A közügyektől eltiltás tartama az ítélet jogerőre emelkedésével kezdődik. A
               közügyektől eltiltás tartamába nem számít bele az az idő, amely alatt az
               elítélt a szabadságvesztést tölti, vagy amely alatt kivonja magát a
               szabadságvesztés végrehajtása alól. Ha a feltételes szabadságot nem
               szüntetik meg, a feltételes szabadságon töltött időt a közügyektől eltiltás
               tartamába be kell számítani.

VIII. FEJEZET
AZ INTÉZKEDÉSEK

63. §     (1)  Intézkedések
               a)   a megrovás,
               b)   a próbára bocsátás,
               c)   a jóvátételi munka,
               d)   a pártfogó felügyelet,
               e)   az elkobzás,
               f)   a vagyonelkobzás,
               g)   az elektronikus adat végleges hozzáférhetetlenné tétele,
               h)   a kényszergyógykezelés,
               i)   a jogi személlyel szemben alkalmazható büntetőjogi intézkedésekről
                    szóló törvény szerinti intézkedések.
          (2)  A megrovás, a próbára bocsátás és a jóvátételi munka önállóan, büntetés
               helyett alkalmazható.
          (3)  A pártfogó felügyelet büntetés vagy intézkedés mellett alkalmazható.
               Kiutasítás mellett nem rendelhető el pártfogó felügyelet.
          (4)  Az elkobzás, a vagyonelkobzás és az elektronikus adat végleges
               hozzáférhetetlenné tétele önállóan, és büntetés vagy intézkedés mellett is
               alkalmazható.

A megrovás

64. §     (1)  Megrovásban kell részesíteni azt, akinek cselekménye az elbíráláskor már
               nem veszélyes, vagy olyan csekély fokban veszélyes a társadalomra, hogy az
               e törvény szerint alkalmazható legkisebb büntetés kiszabása vagy más
               intézkedés alkalmazása – ide nem értve az elkobzást, a vagyonelkobzást és
               az elektronikus adat végleges hozzáférhetetlenné tételét – szükségtelen.
          (2)  A megrovással a bíróság vagy az ügyész helytelenítését fejezi ki a
               jogellenes cselekmény miatt, és felszólítja az elkövetőt, hogy a jövőben
               tartózkodjon bűncselekmény elkövetésétől.

A próbára bocsátás

65. §     (1)  A bíróság a vétség, valamint a háromévi szabadságvesztésnél nem súlyosabban
               büntetendő bűntett miatt a büntetés kiszabását próbaidőre elhalaszthatja,
               ha alaposan feltehető, hogy a büntetés célja intézkedés alkalmazásával is
               elérhető.
          (2)  Nem bocsátható próbára
               a)   a visszaeső,
               b)   aki a bűncselekményt bűnszervezetben követte el,
               c)   aki a szándékos bűncselekményt végrehajtandó szabadságvesztésre
                    ítélése után, a végrehajtás befejezése előtt követte el, vagy
               d)   aki a szándékos bűncselekményt a szabadságvesztés felfüggesztésének
                    próbaideje alatt követte el.
          (3)  A próbaidő tartama egy évtől három évig terjedhet, a tartamot években, vagy
               években és hónapokban kell meghatározni.
          (4)  A próbára bocsátott pártfogó felügyelet alá helyezhető. Ha a próbára
               bocsátott a pártfogó felügyelet magatartási szabályait megszegi, a próbaidő
               egy alkalommal, legfeljebb egy évvel meghosszabbítható.

66. §     (1)  A próbára bocsátást meg kell szüntetni, és büntetést kell kiszabni, ha
               a)   a próbára bocsátottat a próbára bocsátás előtt elkövetett
                    bűncselekmény miatt a próbaidő alatt elítélik,
               b)   a próbára bocsátottat a próbaidő alatt elkövetett bűncselekmény miatt
                    elítélik, vagy
               c)   a próbára bocsátott a pártfogó felügyelet magatartási szabályait
                    súlyosan megszegi.
          (2)  Az (1) bekezdésben meghatározott eseteken kívül a próbaidő elteltével az
               elkövető büntethetősége megszűnik.

A jóvátételi munka

67. §     (1)  A bíróság a vétség, valamint a háromévi szabadságvesztésnél nem súlyosabban
               büntetendő bűntett miatt a büntetés kiszabását egy évre elhalaszthatja, és
               jóvátételi munka végzését írja elő, ha alaposan feltehető, hogy a büntetés
               célja így is elérhető. A jóvátételi munkavégzés előírása mellett pártfogó
               felügyelet is elrendelhető.
          (2)  Jóvátételi munka végzése nem írható elő azzal szemben, aki
               a)   visszaeső,
               b)   a bűncselekményt bűnszervezetben követte el,
               c)   a szándékos bűncselekményt végrehajtandó szabadságvesztésre ítélése
                    után, a végrehajtás befejezése előtt követte el, vagy
               d)   a szándékos bűncselekményt a szabadságvesztés felfüggesztésének
                    próbaideje alatt követte el.
          (3)  Az elkövető – választása szerint – állami vagy önkormányzati fenntartású
               intézménynél, közhasznú jogállású civil szervezetnél, egyházi jogi
               személynél vagy azok részére végezheti a jóvátételi munkát.
          (4)  A jóvátételi munka tartamát órákban kell meghatározni, annak legkisebb
               mértéke huszonnégy, legnagyobb mértéke százötven óra.

68. §     (1)  Ha az elkövető a jóvátételi munka elvégzését egy éven belül megfelelően
               igazolja, büntethetősége megszűnik.
          (2)  Ha az elkövető a jóvátételi munka elvégzését nem igazolja, vagy a pártfogó
               felügyelet szabályait súlyosan megszegi, a bíróság büntetést szab ki. Ha az
               elkövető a jóvátételi munka elvégzését egészségügyi okból nem tudja
               igazolni, a jóvátételi munka elvégzése igazolásának határideje egy
               alkalommal legfeljebb egy évvel meghosszabbítható.

A pártfogó felügyelet

69. §     (1)  Pártfogó felügyelet rendelhető el
               a)   a vádemelés elhalasztásának tartamára,
               b)   a feltételes szabadság tartamára,
               c)   a próbára bocsátás próbaidejére,
               d)   a jóvátételi munka előírása mellett,
               e)   a szabadságvesztés felfüggesztésének próbaidejére,
               ha annak eredményes elteltéhez az elkövető rendszeres figyelemmel kísérése
               szükséges.
          (2)  Pártfogó felügyelet alatt áll,
               a)   akit életfogytig tartó szabadságvesztésből feltételes szabadságra
                    bocsátottak,
               b)   az a visszaeső, akit feltételes szabadságra bocsátottak, vagy akivel
                    szemben a szabadságvesztés végrehajtását felfüggesztették.

70. §     (1)  A pártfogó felügyelet tartama azonos
               a)   a feltételes szabadság tartamával,
               b)   a próbára bocsátás próbaidejével,
               c)   a szabadságvesztés felfüggesztésének próbaidejével,
               d)   a vádemelés elhalasztásának tartamával,
               de legfeljebb öt év, életfogytig tartó szabadságvesztésből engedélyezett
               feltételes szabadság esetén legfeljebb tizenöt év.
          (2)  A jóvátételi munka előírása mellett elrendelt pártfogó felügyelet addig
               tart, amíg a jóvátételi munka végzésére kötelezett a jóvátételi munka
               elvégzését nem igazolja, de legfeljebb egy évig.
          (3)  A 69. § (1) bekezdés esetében a pártfogó felügyelet fele részének, de
               legalább egy év eltelte után a pártfogó felügyelő javasolhatja a pártfogó
               felügyelet megszüntetését, ha annak szükségessége már nem áll fenn.

71. §     (1)  A pártfogolt általános magatartási szabályként köteles
               a)   a jogszabályban és a határozatban előírt magatartási szabályokat
                    megtartani,
               b)   a pártfogó felügyelővel rendszeres kapcsolatot tartani, és
               c)   a pártfogó felügyelő részére az ellenőrzéshez szükséges
                    felvilágosítást megadni.
          (2)  A bíróság, illetve vádemelés elhalasztása esetén az ügyész a határozatában
               a pártfogó felügyelet céljának elősegítése érdekében külön magatartási
               szabályként kötelezettségeket és tilalmakat írhat elő. A bíróság, illetve
               az ügyész elrendelheti, hogy a pártfogolt
               a)   a bűncselekmény elkövetésében részt vett, meghatározott személlyel ne
                    tartson kapcsolatot,
               b)   a bűncselekmény sértettjétől, illetve annak lakásától, munkahelyétől,
                    vagy attól a nevelési-oktatási intézménytől, ahová a sértett jár,
                    továbbá a sértett által rendszeresen látogatott helytől tartsa távol
                    magát,
               c)   meghatározott jellegű nyilvános helyeket és nyilvános rendezvényeket,
                    meghatározott közterületeket ne látogasson,
               d)   nyilvános helyen ne fogyasszon szeszes italt,
               e)   meghatározott helyen és időközönként, meghatározott szervnél vagy
                    személynél jelentkezzen,
               f)   vegye fel a kapcsolatot az állami foglalkoztatási szervvel, vagy a
                    helyi önkormányzatnál közfoglalkoztatásra jelentkezzen,
               g)   meghatározott tanulmányokat folytasson,
               h)   – beleegyezése esetén – meghatározott gyógykezelésnek vagy gyógyító
                    eljárásnak vesse alá magát,
               i)   vegyen részt a pártfogó felügyelő által szervezett csoportos
                    foglalkozáson vagy a pártfogó felügyelői szolgálat közösségi
                    foglalkoztatójának programja szerinti más foglalkozáson.
          (3)  A bíróság, illetve az ügyész a (2) bekezdésben felsorolt magatartási
               szabályokon kívül más magatartási szabályokat is előírhat, különös
               tekintettel a bűncselekmény jellegére, az okozott kárra és az elkövető
               társadalmi beilleszkedése esélyeinek növelésére.

Az elkobzás

72. §     (1)  El kell kobozni azt a dolgot,
               a)   amelyet a bűncselekmény elkövetéséhez eszközül használtak vagy arra
                    szántak,
               b)   amely bűncselekmény elkövetése útján jött létre,
               c)   amelyre a bűncselekményt elkövették, vagy amelyet a bűncselekmény
                    befejezését követően e dolog elszállítása céljából használtak,
               d)   amelynek a birtoklása a közbiztonságot veszélyezteti, vagy
                    jogszabályba ütközik.
          (2)  El kell kobozni azt a sajtóterméket, amelyben a bűncselekmény megvalósul.
          (3)  Az (1) bekezdés a) és c) pontja esetében – feltéve, hogy a tulajdonos az
               elkövetésről előzetesen nem tudott – az elkobzást nem lehet elrendelni, ha
               a dolog nem az elkövető tulajdona, kivéve, ha az elkobzás mellőzését
               nemzetközi jogi kötelezettség kizárja.
          (4)  Az elkobzást akkor is el kell rendelni, ha
               a)   az elkövető gyermekkor, kóros elmeállapot vagy törvényben
                    meghatározott büntethetőséget megszüntető ok miatt nem büntethető,
               b)     az elkövetőt megrovásban részesítették,
               c)   az a kölcsönzött kulturális javak különleges védelméről szóló
                    törvényben meghatározott különleges védelem időtartama alatt nem
                    hajtható végre.
          (5)  Nem lehet elrendelni annak a dolognak az elkobzását, amelyre a
               vagyonelkobzás kiterjed.
          (6)  Az elkobzott dolog tulajdonjoga törvény eltérő rendelkezése hiányában az
               államra száll.
          (7)  Nincs helye elkobzásnak a cselekmény büntethetőségének elévülésére
               megállapított idő, de legalább öt év elteltével.

73. §          A 72. § (1) bekezdés a) és c) pontjában meghatározott esetekben az elkobzás
               kivételesen mellőzhető, ha az az elkövetőre vagy a tulajdonosra a
               bűncselekmény súlyával arányban nem álló, méltánytalan hátrányt jelentene,
               kivéve,
               a)   ha azt nemzetközi jogi kötelezettség kizárja,
               b)   ha az elkövető a bűncselekményt bűnszervezetben követte el,
               c)   kábítószer-kereskedelem, kábítószer birtoklása, kábítószer
                    készítésének elősegítése, kábítószer előállításához szükséges anyaggal
                    visszaélés, új pszichoaktív anyaggal visszaélés, teljesítményfokozó
                    szerrel visszaélés, egészségügyi termék hamisítása, méreggel
                    visszaélés, ártalmas közfogyasztási cikkel visszaélés,
                    természetkárosítás, állatkínzás, orvhalászat, orvvadászat, tiltott
                    állatviadal szervezése, ózonréteget lebontó anyaggal visszaélés,
                    radioaktív anyaggal visszaélés, nukleáris létesítmény üzemeltetésével
                    visszaélés, robbanóanyaggal vagy robbantószerrel visszaélés,
                    lőfegyverrel vagy lőszerrel visszaélés, nemzetközi szerződés által
                    tiltott fegyverrel visszaélés, haditechnikai termékkel vagy
                    szolgáltatással visszaélés, kettős felhasználású termékkel visszaélés
                    vagy veszélyes eb tartásával kapcsolatos kötelezettség megszegése
                    esetén.

A vagyonelkobzás

74. §     (1)  Vagyonelkobzást kell elrendelni arra
               a)   a bűncselekmény elkövetéséből eredő vagyonra, amelyet az elkövető a
                    bűncselekmény elkövetése során vagy azzal összefüggésben szerzett,
               d)   a vagyonra, amely a bűncselekmény elkövetéséből eredő, a bűncselekmény
                    elkövetése során vagy azzal összefüggésben szerzett vagyon helyébe
                    lépett,
               e)   a vagyonra, amelyet a bűncselekmény elkövetése céljából az ehhez
                    szükséges vagy ezt könnyítő feltételek biztosítása végett
                    szolgáltattak vagy arra szántak,
               f)   a vagyonra, amely az adott vagy ígért vagyoni előny tárgya volt.
          (2)  A vagyonelkobzást el kell rendelni arra a bűncselekmény elkövetéséből
               eredő, a bűncselekmény elkövetése során vagy azzal összefüggésben szerzett
               vagyonra is, amellyel más gazdagodott. Ha gazdálkodó szervezet gazdagodott
               ilyen vagyonnal, a vagyonelkobzást a gazdálkodó szervezettel szemben kell
               elrendelni.
          (3)  Ha az elkövető vagy a (2) bekezdés szerint gazdagodott személy meghalt,
               vagy a gazdálkodó szervezet átalakult, a vagyonelkobzást a jogutóddal
               szemben kell elrendelni arra az (1) bekezdés vagy a 74/A. § szerinti
               vagyonra, amelyre a jogutódlás történt.
          (5)  Nem rendelhető el vagyonelkobzás
               a)   arra a vagyonra, amely a büntetőeljárás során érvényesített polgári
                    jogi igény fedezetéül szolgál,
               b)   arra a vagyonra, amelyet jóhiszeműen, ellenérték fejében szereztek,

74/A. §   (1)  Az ellenkező bizonyításáig vagyonelkobzás alá eső vagyonnak kell tekinteni,
               és vagyonelkobzást kell elrendelni arra a vagyonra, amelyet az elkövető
               a)   bűnszervezetben való részvétele,
               b)   a kábítószer forgalomba hozatala, illetve az azzal való kereskedés
                    elkövetésének,
               c)   az üzletszerűen vagy bűnszövetségben elkövetett embercsempészés
                    elkövetésének
               ideje alatt szerzett.
          (2)  Az ellenkező bizonyításáig vagyonelkobzás alá eső vagyonnak kell tekinteni,
               és vagyonelkobzást kell elrendelni arra a vagyonra is, amelyet
               a)   a kábítószer forgalomba hozatala, illetve az azzal való kereskedés
                    [176. § (1)–(4) és (6) bekezdés, 177. § (1) bekezdés b) pont, c) pont
                    cb) alpont és (2)–(3) és (5) bekezdés], kábítószer termesztése,
                    előállítása, az ország területére behozatala, kivitele, átszállítása
                    [178. § (1)–(5) bekezdés és 179. §], a kábítószer készítésének
                    elősegítése [182. § (1)–(4) bekezdés], a kábítószer-prekurzor
                    forgalomba hozatala, szállítása, azzal közvetítői tevékenység végzése
                    [183. § (1) bekezdés a) pont],
               b)   az új pszichoaktív anyag előállítása, az ország területére behozatala,
                    kivitele, átszállítása, forgalomba hozatala, illetve az azzal való
                    kereskedés [184. § (1)–(3) és (5) bekezdés, 184/A. § (1) bekezdés b)
                    pont és c) pont cb) alpont, (2)–(3) és (5) bekezdés, 184/B. § (1)
                    bekezdés a) pont, (2)–(5) bekezdés, 184/C. § (1) bekezdés a) pont aa)
                    alpont, b) pont ba) alpont, (2)–(5) bekezdés],
               c)   az emberkereskedelem [192. § (1)–(7) bekezdés], a kényszermunka (193.
                    §),
               d)   a kerítés (200. §), a prostitúció elősegítése (201. §), a kitartottság
                    (202. §), a gyermekprostitúció kihasználása [203. § (1) és (3)–(4)
                    bekezdés], a gyermekpornográfia [204. § (1) bekezdés b)–c) pont,
                    (2)–(4) bekezdés, (5) bekezdés a) és c) pont és (6) bekezdés],
               e)   a gyermekmunka (209. §), a harmadik országbeli állampolgár jogellenes
                    foglalkoztatása [356. § (1)–(2) bekezdés],
               f)   a haszonszerzési célból elkövetett személyes adattal visszaélés [219.
                    § (1) és (3)–(4) bekezdés],
               g)   a vesztegetés, a vesztegetés elfogadása, a hivatali vesztegetés, a
                    hivatali vesztegetés elfogadása (290–294. §),
               h)   a terrorcselekmény [314. §, 315. § (1)–(2) bekezdés, 316. § és 316/A.
                    §], a terrorizmus finanszírozása [318. § és 318/A. §],
               i)   a bűnszervezetben részvétel [321. § (1) bekezdés],
               j)   az embercsempészés (353. §)
               k)   a zsarolás (367. §),
               l)   a különösen nagy vagy különösen jelentős értékre, bűnszervezetben
                    elkövetett sikkasztás [372. § (5) bekezdés a) pontja és (6)
                    bekezdése], a különösen nagy vagy különösen jelentős kárt okozó,
                    bűnszervezetben elkövetett csalás [373. § (5) bekezdés a) pontja és
                    (6) bekezdése], a különösen nagy vagy különösen jelentős vagyoni
                    hátrányt okozó, bűnszervezetben elkövetett gazdasági csalás [374. §
                    (5) bekezdés a) pontja és (6) bekezdése], a különösen nagy vagy
                    különösen jelentős vagyoni hátrányt okozó, bűnszervezetben elkövetett
                    hűtlen kezelés [376. § (5) bekezdés a) pontja és (6) bekezdése],
               m)   az információs rendszer felhasználásával elkövetett csalás [375. §
                    (1)–(5) bekezdés],
               n)   a pénzhamisítás [389. § (1)–(3)], a pénzhamisítás elősegítése (390.
                    §), a készpénz-helyettesítő fizetési eszköz hamisítása [392. § (1)–(2)
                    bekezdés], a készpénz-helyettesítő fizetési eszközzel visszaélés [393.
                    § (1)–(2) bekezdés], a készpénz-helyettesítő fizetési eszköz
                    hamisításának elősegítése (394. §),
               o)   a bűnszervezetben elkövetett, különösen nagy vagy különösen jelentős
                    vagyoni hátrányt okozó költségvetési csalás [396. § (4)–(5) bekezdés],
               p)   a pénzmosás (399. §),
               q)   a bűnszövetségben vagy üzletszerűen elkövetett tiltott adatszerzés
                    [422. § (4) bekezdés b) és c) pont], az információs rendszer védelmét
                    biztosító technikai intézkedés kijátszása [424. § (1) bekezdés]
               elkövetője a büntetőeljárás megindítását megelőző öt évben szerzett, ha a
               vagyon, illetve az elkövető életvitele az igazolható jövedelmi
               viszonyaihoz, személyi körülményeihez képest különösen aránytalan.
          (3)  Nem rendelhető el vagyonelkobzás az (1) és (2) bekezdés esetében, ha az
               elkövető bizonyítja, hogy a vagyon nem bűncselekményből származik.

75. §     (1)  A vagyonelkobzást pénzösszegben kifejezve kell elrendelni,
               a)   ha a vagyonelkobzás alá eső vagyon már nem lelhető fel,
               b)   ha a vagyonelkobzás alá eső vagyon az egyéb vagyontól nem különíthető
                    el, vagy az elkülönítése aránytalan nehézséget okozna,
               c)   a 74. § (5) bekezdés b) pontjában meghatározott esetben.
          (2)  A vagyonelkobzást akkor is el kell rendelni, ha
               a)   az elkövető gyermekkor, kóros elmeállapot vagy törvényben
                    meghatározott büntethetőséget megszüntető ok miatt nem büntethető,
               b)     az elkövetőt megrovásban részesítették,
               c)   az a kölcsönzött kulturális javak különleges védelméről szóló
                    törvényben meghatározott különleges védelem időtartama alatt nem
                    hajtható végre.
          (3)  Az elkobzott vagyon törvény eltérő rendelkezése hiányában az államra száll.

76. §          Ezen alcím alkalmazásában vagyonon annak hasznát, a vagyoni értékű jogot,
               követelést, továbbá bármely, pénzben kifejezhető értékkel bíró előnyt is
               érteni kell.

Az elektronikus adat végleges hozzáférhetetlenné tétele

77. §     (1)  Véglegesen hozzáférhetetlenné kell tenni azt az elektronikus hírközlő
               hálózaton közzétett adatot,
               a)   amelynek hozzáférhetővé tétele vagy közzététele bűncselekményt valósít
                    meg,
               b)   amelyet a bűncselekmény elkövetéséhez eszközül használtak, vagy
               c)   amely bűncselekmény elkövetése útján jött létre.
          (2)  Az elektronikus adat végleges hozzáférhetetlenné tételét akkor is el kell
               rendelni, ha az elkövető gyermekkor, kóros elmeállapot, vagy törvényben
               meghatározott büntethetőséget megszüntető ok miatt nem büntethető, illetve
               ha az elkövetőt megrovásban részesítették.

A kényszergyógykezelés

78. §     (1)  Személy elleni erőszakos vagy közveszélyt okozó büntetendő cselekmény
               elkövetőjének kényszergyógykezelését kell elrendelni, ha elmeműködésének
               kóros állapota miatt nem büntethető, és tartani kell attól, hogy hasonló
               cselekményt fog elkövetni, feltéve, hogy büntethetősége esetén egyévi
               szabadságvesztésnél súlyosabb büntetést kellene kiszabni.
          (2)  A kényszergyógykezelést meg kell szüntetni, ha szükségessége már nem áll
               fenn.

IX. FEJEZET
A BÜNTETÉS KISZABÁSA

A büntetés célja

79. §          A büntetés célja a társadalom védelme érdekében annak megelőzése, hogy akár
               az elkövető, akár más bűncselekményt kövessen el.

A büntetés kiszabásának elvei

80. §     (1)  A büntetést az e törvényben meghatározott keretek között, céljának szem
               előtt tartásával úgy kell kiszabni, hogy az igazodjon a bűncselekmény
               tárgyi súlyához, a bűnösség fokához, az elkövető társadalomra
               veszélyességéhez, valamint az egyéb enyhítő és súlyosító körülményekhez.
          (2)  Határozott ideig tartó szabadságvesztés kiszabásakor a büntetési tétel
               középmértéke irányadó. A középmérték a büntetési tétel alsó és felső határa
               összegének fele.
          (3)  Ha e törvény a büntetés kiszabása esetén a Különös Részben meghatározott
               büntetési tételek emelését írja elő, a (2) bekezdésben meghatározott
               számítást a felemelt büntetési tételekre tekintettel kell elvégezni.
          (4)  Ha a bíróság szabadságvesztést szab ki, a büntetés mértékét a végrehajtás
               felfüggesztése, illetve a feltételes szabadságra bocsátás lehetőségének a
               figyelmen kívül hagyásával állapítja meg.

A halmazati büntetés

81. §     (1)  Bűnhalmazat esetén egy büntetést kell kiszabni.
          (2)  A halmazati büntetést a bűnhalmazatban lévő bűncselekményekre megállapított
               büntetési nemek, illetve büntetési tételek közül a legsúlyosabbnak az
               alapulvételével kell kiszabni.
          (3)  Ha a bűnhalmazatban lévő bűncselekmények közül legalább kettő határozott
               ideig tartó szabadságvesztéssel büntetendő, a büntetési tétel felső határa
               a legmagasabb büntetési tétel felével emelkedik, de nem érheti el az egyes
               bűncselekményekre megállapított büntetési tételek felső határának együttes
               tartamát.
          (4)  Ha ennek feltételei az adott bűncselekmény vonatkozásában fennállnak, a
               bűnhalmazatban lévő bűncselekmény büntetési tételét a különös, a többszörös
               és az erőszakos többszörös visszaesőkre, továbbá a bűnszervezetben történő
               elkövetésre vonatkozó rendelkezések alapján, a (2) és (3) bekezdés
               alkalmazását megelőzően kell megállapítani.
          (5)  A mellékbüntetés halmazati büntetés esetében sem haladhatja meg a
               törvényben meghatározott legmagasabb mértéket, illetve tartamot.

A büntetés enyhítése

82. §     (1)  A büntetési tételnél enyhébb büntetés szabható ki, ha annak legkisebb
               mértéke a büntetés kiszabásának elveire figyelemmel túl szigorú lenne.
          (2)  Az (1) bekezdés alapján, ha a büntetési tétel alsó határa
               a)   tízévi szabadságvesztés, ehelyett legkevesebb ötévi,
               b)   ötévi szabadságvesztés, ehelyett legkevesebb kétévi,
               c)   kétévi szabadságvesztés, ehelyett legkevesebb egyévi,
               d)   egyévi szabadságvesztés, ehelyett rövidebb tartamú
               szabadságvesztést lehet kiszabni.
          (3)  A (2) bekezdés d) pontja esetében szabadságvesztés helyett elzárás,
               közérdekű munka vagy pénzbüntetés, illetve e büntetések egymás mellett is
               kiszabhatóak.
          (4)  Kísérlet vagy bűnsegély esetében, ha a (2) bekezdés alapján kiszabható
               büntetés is túl szigorú lenne, a büntetést a (2) bekezdés soron következő
               pontja alapján lehet kiszabni.
          (5)  Ha e törvény korlátlan enyhítést enged, bármely büntetési nem legkisebb
               mértéke is kiszabható.

A büntetés kiszabása tárgyalásról lemondás esetén

83. §     (1)  Tárgyalásról lemondás esetén – a (2) bekezdésben meghatározottak
               kivételével – a büntetés kiszabásakor a 82. § (2) bekezdésében
               meghatározott enyhébb büntetési tételek alsó határát kell alapul venni.
          (2)  Együttműködő terhelt tárgyalásról lemondása esetén a szabadságvesztés
               mértéke
               a)   nyolc évnél nem súlyosabb szabadságvesztéssel büntetendő bűncselekmény
                    miatt a három évet,
               b)   öt évnél nem súlyosabb szabadságvesztéssel büntetendő bűncselekmény
                    miatt a két évet,
               c)   három évnél nem súlyosabb szabadságvesztéssel büntetendő bűncselekmény
                    miatt a hat hónapot
               nem haladhatja meg.
          (3)  Ha a tárgyalásról lemondásnak nyolcévi szabadságvesztésnél súlyosabban
               büntetendő bűncselekmény miatt van helye, a bűnszervezetben elkövetett
               bűncselekményre előírt szigorúbb rendelkezések nem alkalmazhatóak, a
               büntetést a bűncselekményre az e törvény által előírt büntetési
               tételkeretek között kell kiszabni.

84. §     (1)  Tárgyalásról lemondás esetén a bűnhalmazatban lévő bűncselekményekre a
               halmazati büntetésre vonatkozó rendelkezések az irányadók azzal, hogy a
               bűnhalmazatban lévő bűncselekmények büntetési tételeinek felső határát a
               83. § (1)–(2) bekezdése alapján kiszabható büntetések közül a
               legsúlyosabbnak az alapulvételével kell kiszabni.
          (2)  Ha e törvény a bűnhalmazatban lévő bűncselekmények közül legalább kettőre
               határozott ideig tartó szabadságvesztést rendel, a 83. § (1)–(2) bekezdése
               alapján kiszabható legsúlyosabb büntetési tétel felső határa a legmagasabb
               büntetési tétel középmértékével emelkedik, de nem érheti el az egyes
               bűncselekményekre a 83. § (1)–(2) bekezdés alapján kiszabható büntetések
               együttes tartamát.

A szabadságvesztés végrehajtásának felfüggesztése

85. §     (1)  A két évet meg nem haladó szabadságvesztés végrehajtása próbaidőre
               felfüggeszthető, ha – különösen az elkövető személyi körülményeire
               figyelemmel – alaposan feltehető, hogy a büntetés célja annak végrehajtása
               nélkül is elérhető.
          (1a) A határzár tiltott átlépése (Btk. 352/A. §), a határzár megrongálása (Btk.
               352/B. §), valamint a határzárral kapcsolatos építési munka akadályozása
               (Btk. 352/C. §) esetén az öt évet meg nem haladó szabadságvesztés
               végrehajtása próbaidőre felfüggeszthető.
          (2)  A próbaidő tartama – ha e törvény eltérően nem rendelkezik – egy évtől öt
               évig terjedhet, de a kiszabott szabadságvesztésnél rövidebb nem lehet. A
               próbaidőt években, vagy években és hónapokban kell meghatározni.
          (2a) A határzár tiltott átlépése (Btk. 352/A. §), a határzár megrongálása (Btk.
               352/B. §), valamint a határzárral kapcsolatos építési munka akadályozása
               (Btk. 352/C. §) esetén a próbaidő tartama két évtől tíz évig terjedhet, de
               nem lehet rövidebb az ezen bűncselekmények miatt kiszabott kiutasítás
               tartamánál.

86. §     (1)  A szabadságvesztés végrehajtása nem függeszthető fel azzal szemben, aki
               a)   többszörös visszaeső,
               b)   a bűncselekményt bűnszervezetben követte el, vagy
               c)   a szándékos bűncselekményt a szabadságvesztés végrehajtásának
                    befejezése előtt vagy felfüggesztésének próbaideje alatt követte el.
          (2)  Ha az elkövetőn olyan szabadságvesztést hajtanak végre, amely miatt a
               felfüggesztett szabadságvesztés végrehajtását nem lehet elrendelni, akkor a
               próbaidő a szabadságvesztés tartamával meghosszabbodik.
          (3)  A (2) bekezdés szerinti rendelkezést a közérdekű munka és pénzbüntetés
               helyébe lépő szabadságvesztés esetén is alkalmazni kell.
          (4)  A (2) és (3) bekezdés esetén a próbaidő tartama az öt évet meghaladhatja.
          (5)  Ha az elkövetőt többször ítélik próbaidőre felfüggesztett
               szabadságvesztésre, és a szabadságvesztések próbaideje még nem telt el,
               valamennyi próbaidő párhuzamosan telik.
          (6)  A szabadságvesztés végrehajtásának felfüggesztésével egyidejűleg az
               elkövető pártfogó felügyelet alá helyezhető. Ha az elkövető visszaeső,
               pártfogó felügyelet alatt áll.

87. §          A felfüggesztett szabadságvesztést végre kell hajtani, ha
               a)   a próbaidő alatt megállapítják, hogy a szabadságvesztés végrehajtását
                    a 86. § (1) bekezdésében foglalt kizáró ok ellenére függesztették fel,
               b)   az elkövetőt a próbaidő alatt elkövetett bűncselekmény miatt
                    végrehajtandó szabadságvesztésre ítélik, vagy
               c)   az elkövető a pártfogó felügyelet magatartási szabályait súlyosan
                    megszegi.
               d)   a 60. § (2a) bekezdése alapján kiutasított elkövető a felfüggesztett
                    szabadságvesztés próbaideje alatt Magyarország területére visszatér.

88. §          A büntetés végrehajtásának kegyelemből történt felfüggesztése esetén a
               végrehajtás elrendelésére a felfüggesztett büntetés végrehajtására
               vonatkozó rendelkezést megfelelően alkalmazni kell.

A különös, a többszörös és az erőszakos többszörös visszaesőkre vonatkozó rendelkezések

89. §     (1)  A különös és a többszörös visszaesővel szemben az újabb bűncselekmény
               büntetési tételének felső határa szabadságvesztés esetén a felével
               emelkedik, de nem haladhatja meg a huszonöt évet. Tárgyalásról lemondás
               esetén a 83. § (2) bekezdése szerinti büntetési tételt kell a felével
               emelni.
          (2)  A különös és a többszörös visszaesővel szemben a büntetés a 82. § (1)
               bekezdése alapján csak különös méltánylást érdemlő esetben enyhíthető.
          (3)  Az (1) bekezdésben meghatározott súlyosabb jogkövetkezmények nem
               alkalmazhatók, ha e törvény Különös Része a különös visszaesőként történő
               elkövetést a bűncselekmény súlyosabban minősülő eseteként rendeli büntetni.

90. §     (1)  Erőszakos többszörös visszaesővel szemben a 33. § (4) bekezdése nem
               alkalmazható.
          (2)  Az erőszakos többszörös visszaesővel szemben az erőszakos többszörös
               visszaesőkénti minősítést megalapozó bűncselekmény büntetési tételének
               felső határa szabadságvesztés esetén a kétszeresére emelkedik. Ha a
               büntetési tétel így felemelt felső határa a húsz évet meghaladná, vagy a
               törvény szerint a bűncselekmény életfogytig tartó szabadságvesztéssel is
               büntethető, az elkövetővel szemben életfogytig tartó szabadságvesztést kell
               kiszabni. Tárgyalásról lemondás esetén a 83. § (2) bekezdése szerinti
               büntetési tételt kell a kétszeresére emelni.
          (3)  Az erőszakos többszörös visszaesővel szemben a büntetés
               a)   a 82. § (1) bekezdése alapján nem enyhíthető,
               b)   – ha e törvény Általános Része lehetővé teszi – korlátlanul
                    enyhíthető.

A bűnszervezetben történő elkövetésre vonatkozó rendelkezések

91. §     (1)  Azzal szemben, aki a szándékos bűncselekményt bűnszervezetben követte el, a
               bűncselekmény büntetési tételének felső határa a kétszeresére emelkedik, de
               a huszonöt évet nem haladhatja meg. Tárgyalásról lemondás esetén a 83. §
               (2) bekezdése szerinti büntetési tételt kell alapul venni.
          (2)  Azzal szemben, aki a bűncselekményt bűnszervezetben követte el, kitiltásnak
               is helye van.
          (3)  A bűncselekmény bűnszervezetben történő elkövetésének megállapítása esetén
               az e törvényben a bűncselekmény bűnszövetségben történő elkövetésének
               esetére megállapított jogkövetkezmények nem alkalmazhatók.

Az előzetes fogvatartás és a házi őrizet beszámítása

92. §     (1)  Az előzetes fogvatartás és a házi őrizet teljes idejét be kell számítani a
               kiszabott szabadságvesztésbe, elzárásba, közérdekű munkába és
               pénzbüntetésbe.
          (2)  A beszámításnál egynapi előzetes fogvatartás egynapi szabadságvesztésnek,
               egynapi elzárásnak, egynapi tétel pénzbüntetésnek, illetve négy óra
               közérdekű munkának felel meg.
          (3)  Házi őrizet beszámítása esetén
               a)   egynapi szabadságvesztésnek fegyház fokozat esetén öt nap, börtön
                    fokozat esetén négy nap, fogház fokozat esetén három nap,
               b)   egynapi elzárásnak két nap,
               c)   négy óra közérdekű munkának egy nap,
               d)   egynapi tétel pénzbüntetésnek egy nap
               házi őrizetben töltött idő felel meg.
          (4)  A (2) és (3) bekezdés szerinti beszámítás után fennmaradó előzetes
               fogvatartás vagy házi őrizet tartamát egynapi szabadságvesztésként kell
               beszámítani.

92/A. §   (1)  A szabálysértési eljárásban kiszabott és végrehajtott elzárás és közérdekű
               munka teljes időtartamát, valamint a pénzbírságot be kell számítani – a
               szabálysértésekről, a szabálysértési eljárásról és a szabálysértési
               nyilvántartási rendszerről szóló 2012. évi II. törvény 127. § (1) bekezdés
               e) pontja szerint lefolytatott perújítási eljárást követően, a perújítással
               érintett cselekmény miatt – a büntetőeljárásban kiszabott
               szabadságvesztésbe, elzárásba, közérdekű munkába, pénzbüntetésbe és
               javítóintézeti nevelésbe.
          (2)  A beszámításnál egynapi szabálysértési elzárás egynapi szabadságvesztésnek,
               illetve elzárásnak, négy óra közérdekű munkának, egynapi tétel
               pénzbüntetésnek, valamint egynapi javítóintézeti nevelésnek felel meg.
          (3)  A szabálysértési pénzbírság ötezer forintonként egynapi
               szabadságvesztésnek, illetve elzárásnak, négy óra közérdekű munkának, a
               pénzbüntetés azonos értékének, illetve egynapi javítóintézeti nevelésnek
               felel meg.
          (4)  A szabálysértési eljárásban kiszabott közérdekű munka a közérdekű munka
               azonos mértékének, továbbá a szabálysértési eljárásban kiszabott közérdekű
               munka hat óránként egynapi szabadságvesztésnek, illetve elzárásnak, egynapi
               tétel pénzbüntetésnek, valamint egynapi javítóintézeti nevelésnek felel
               meg.

A már végrehajtott büntetés vagy intézkedés beszámítására vonatkozó szabályok

92/B. §   (1)  Ha a perújítás, a felülvizsgálat, a törvényesség érdekében bejelentett
               jogorvoslat, vagy a megismételt eljárás eredményeként hozott ítélet az
               alapügyben hozott határozatot megváltoztatatja, az alapügyben kiszabott és
               végrehajtott büntetést vagy intézkedést be kell számítani. Ha a büntetés
               vagy az intézkedés neme eltér, a beszámításra a (2) bekezdésben foglaltak
               az irányadók.
          (2)  A beszámításnál
               a)   egynapi szabadságvesztés egynapi elzárásnak, négy óra közérdekű
                    munkának, egynapi tétel pénzbüntetésnek, hat óra jóvátételi munkának
                    vagy egynapi javítóintézeti nevelésnek,
               b)   egynapi elzárás egynapi szabadságvesztésnek, négy óra közérdekű
                    munkának, egynapi tétel pénzbüntetésnek, hat óra jóvátételi munkának
                    vagy egynapi javítóintézeti nevelésnek,
               c)   négy óra közérdekű munka egynapi szabadságvesztésnek, egynapi
                    elzárásnak, egynapi tétel pénzbüntetésnek, hat óra jóvátételi munkának
                    vagy egynapi javítóintézeti nevelésnek,
               d)   egynapi tétel pénzbüntetés egynapi szabadságvesztésnek, egynapi
                    elzárásnak, négy óra közérdekű munkának, hat óra jóvátételi munkának
                    vagy egynapi javítóintézeti nevelésnek,
               e)   egynapi javítóintézeti nevelés egynapi szabadságvesztésnek, egynapi
                    elzárásnak, négy óra közérdekű munkának, egynapi tétel pénzbüntetésnek
                    vagy hat óra jóvátételi munkának,
               f)   hat óra jóvátételi munka egynapi szabadságvesztésnek, egynapi
                    elzárásnak, négy óra közérdekű munkának, egynapi tétel pénzbüntetésnek
                    vagy egynapi javítóintézeti nevelésnek,
               felel meg.

Összbüntetés

93. §     (1)  Ha az elkövetőt több, határozott ideig tartó szabadságvesztésre ítélik, a
               jogerősen kiszabott büntetéseket – törvényben meghatározottak szerint –
               összbüntetésbe kell foglalni, ha az elkövető valamennyi bűncselekményt a
               legkorábbi elsőfokú ítélet kihirdetését megelőzően követte el.
          (2)  Összbüntetésbe csak olyan végrehajtandó szabadságvesztések foglalhatók,
               amelyeket az összbüntetésbe foglaláskor még nem hajtottak végre, vagy
               amelyeket folyamatosan hajtanak végre.
          (3)  Ha felfüggesztett szabadságvesztést kell utóbb végrehajtani, azt az
               összbüntetésbe foglalás szempontjából a továbbiakban végrehajtandó
               szabadságvesztésnek kell tekinteni.
          (4)  Nem foglalható összbüntetésbe
               a)   a korábban már összbüntetésbe foglalt büntetés,
               b)   a pénzbüntetés és a közérdekű munka helyébe lépő szabadságvesztés.

94. §          Az összbüntetés tartamát úgy kell meghatározni, mintha halmazati büntetést
               szabnának ki. Az összbüntetés tartamának azonban el kell érnie a
               legsúlyosabb büntetésnek és a rövidebb büntetés vagy büntetések egyharmad
               részének összegeként számított tartamot, de az nem haladhatja meg a
               büntetések együttes tartamát.

95. §     (1)  Különböző fokozatban végrehajtandó szabadságvesztések összbüntetésbe
               foglalása esetén végrehajtási fokozatként a legszigorúbbat kell
               meghatározni. Ha az összbüntetés mértéke három év vagy azt meghaladó
               tartamú, illetve többszörös visszaesőnél két év vagy ezt meghaladó tartamú,
               az összbüntetés végrehajtási fokozatát ennek figyelembevételével kell
               meghatározni.
          (2)  Ha az (1) bekezdés alkalmazásával megállapítandó végrehajtási fokozat az
               elítélt számára méltánytalan hátrányt jelentene, eggyel enyhébb fokozat
               állapítható meg.
          (3)  Ha a feltételes szabadságra bocsátás lehetősége nem kizárt, annak
               legkorábbi időpontját a legszigorúbb rendelkezés alapján kell meghatározni.
               Nem bocsátható feltételes szabadságra az elítélt az összbüntetésből, ha
               bármelyik szabadságvesztés esetén a feltételes szabadságra bocsátás
               lehetősége kizárt.
          (4)  Ha azt a szabadságvesztést, amellyel kapcsolatosan az elítéltet önhibájából
               eredően zárták ki a feltételes szabadságra bocsátás lehetőségéből, utóbb
               összbüntetésbe foglalják, akkor az elítélt az összbüntetésből sem
               bocsátható feltételes szabadságra.

96. §     (1)  Ha a foglalkozástól eltiltást, a járművezetéstől eltiltást, a kitiltást, a
               sportrendezvények látogatásától való eltiltást vagy a kiutasítást
               szabadságvesztés mellett szabták ki, és a szabadságvesztés büntetéseket
               összbüntetésbe foglalták, akkor több, azonos tartalmú foglalkozástól
               eltiltás, járművezetéstől eltiltás, kitiltás, sportrendezvények
               látogatásától való eltiltás vagy kiutasítás közül azt kell végrehajtani,
               amelyik az elítéltre hátrányosabb.
          (2)  A közügyektől eltiltás mellékbüntetés nem foglalható összbüntetésbe. Több
               közügyektől eltiltás mellékbüntetés közül azt kell végrehajtani, amelyik a
               leghosszabb tartamú.

X. FEJEZET
AZ ELÍTÉLÉSHEZ FŰZŐDŐ HÁTRÁNYOS JOGKÖVETKEZMÉNYEK ÉS A MENTESÍTÉS

Az elítéléshez fűződő hátrányos jogkövetkezmények

97. §     (1)  A büntetőjogi felelősség megállapításához, büntetés kiszabásához vagy
               intézkedés alkalmazásához fűződő hátrányos jogkövetkezményt törvény
               állapíthat meg.
          (2)  A büntetőjogi felelősség megállapítására, a kiszabott büntetésre és az
               alkalmazott intézkedésre vonatkozó adatokat közhiteles hatósági
               nyilvántartás tartalmazza a törvényben meghatározott időpontig, ezt
               követően hátrányos jogkövetkezmény az elítélés miatt már nem állapítható
               meg az elítélttel szemben. A visszaesés és az ahhoz fűződő, e törvényben
               meghatározott hátrányos jogkövetkezmények a büntetőeljárásról szóló 1998.
               évi XIX. törvény 178/A. § (2) bekezdése szerint, az újabb bűncselekmény
               elkövetéséhez legközelebbi időpontban a bűnügyi nyilvántartásból beszerzett
               adatok alapján akkor is megállapítandók, ha utóbb ezek az adatok törlésre
               kerültek.

A mentesítés hatálya

98. §     (1)  A mentesítés folytán – törvény eltérő rendelkezése hiányában – az elítélt
               mentesül a büntetett előélethez fűződő hátrányos jogkövetkezmények alól.
          (2)  A mentesített személy büntetlen előéletűnek tekintendő, és – törvény eltérő
               rendelkezése hiányában – nem tartozik számot adni olyan elítéltetésről,
               amelyre nézve mentesítésben részesült.
          (3)  Újabb bűncselekmény elkövetése esetén a mentesítés nem terjed ki azokra a
               büntetőjogi jogkövetkezményekre, amelyeket e törvény a korábbi elítéléshez
               fűz.

A mentesítés módja

99. §          Az elítélt mentesítésben részesülhet
               a)   e törvény erejénél fogva,
               b)   bírósági határozat alapján vagy
               c)   kegyelem útján.

A törvényi mentesítés

100. §    (1)  E törvény erejénél fogva áll be a mentesítés
               a)   elzárás, pénzbüntetés és közérdekű munka esetén az ítélet jogerőre
                    emelkedésének napján,
               b)   foglalkozástól eltiltás, járművezetéstől eltiltás, kitiltás és
                    sportrendezvények látogatásától való eltiltás esetén az ítélet
                    jogerőre emelkedése napján,
               c)   kiutasítás esetén a büntetés végrehajtásának befejezése vagy
                    végrehajthatóságának megszűnése napján,
               d)   felfüggesztett szabadságvesztés esetén a próbaidő leteltének napján,
               e)   gondatlan vétség miatt kiszabott szabadságvesztés esetén a büntetés
                    kitöltésének vagy végrehajthatósága megszűnésének napján,
               f)   szándékos bűncselekmény miatt kiszabott, egy évet meg nem haladó
                    tartamú szabadságvesztés esetén a büntetés kitöltését vagy
                    végrehajthatóságának megszűnését követő három év elteltével,
               g)   szándékos bűncselekmény miatt kiszabott, egy évet meghaladó, de öt
                    évnél nem hosszabb tartamú szabadságvesztés esetén a büntetés
                    kitöltését vagy végrehajthatóságának megszűnését követő öt év
                    elteltével,
               h)   szándékos bűncselekmény miatt kiszabott, öt évet meghaladó, de tíz
                    évnél nem hosszabb tartamú szabadságvesztés esetén a büntetés
                    kitöltését vagy végrehajthatóságának megszűnését követő nyolc év
                    elteltével,
               i)   szándékos bűncselekmény miatt kiszabott, tíz évet meghaladó tartamú,
                    határozott ideig tartó szabadságvesztés esetén a büntetés kitöltését
                    vagy végrehajthatóságának megszűnését követő tíz év elteltével.
          (2)  Az (1) bekezdés b) pontja esetén a mentesítés nem terjed ki
               a)   foglalkozástól eltiltás esetén a foglalkozás gyakorlásának,
               b)   járművezetéstől eltiltás esetén a járművezetés gyakorlásának,
               c)   kitiltás esetén az ítéletben meghatározott településen vagy az ország
                    meghatározott részén való tartózkodás,
               d)   sportrendezvények látogatásától való eltiltás esetén az elítélt
                    sportrendezvények látogatásához való
               jogára.
          (3)  Az (1) bekezdés d) pontja esetében a mentesítés nem áll be,   ha a
               szabadságvesztés végrehajtását elrendelik. Ilyenkor a mentesítésre a
               végrehajtandó szabadságvesztésre vonatkozó mentesítési szabályok az
               irányadók.

A bírósági mentesítés

101. §    (1)  Végrehajtandó szabadságvesztés esetén a bíróság az elítéltet kérelemre
               utólag mentesítésben részesítheti, ha erre érdemes, és a szabadságvesztés
               kitöltésétől vagy végrehajthatósága megszűnésétől a 100. § (1) bekezdés
               f)–i) pontjában meghatározott idő fele már eltelt.
          (2)  Felfüggesztett szabadságvesztés esetén a bíróság az elítéltet kérelemre
               utólag mentesítésben részesítheti, ha erre érdemes, és a próbaidő fele
               része, de legalább egy év már eltelt.
          (3)  Az érdemesség elbírálásánál figyelembe kell venni az elítéltnek a büntetés
               kitöltése, felfüggesztett szabadságvesztés esetén az ítélet jogerőre
               emelkedése óta folytatott életmódját, továbbá azt, hogy – ha erre módja
               volt – jóvátette-e a bűncselekménnyel okozott sérelmet.
          (4)  Felfüggesztett szabadságvesztés esetén az utólagos mentesítés hatályát
               veszti, ha a felfüggesztett szabadságvesztés végrehajtását elrendelik.

102. §    (1)  A szabadságvesztés végrehajtásának felfüggesztése esetén a bíróság
               ítéletében előzetes mentesítésben részesítheti az elítéltet, ha arra
               érdemes.
          (2)  Az előzetes mentesítés hatályát veszti, ha a felfüggesztett
               szabadságvesztés végrehajtását elrendelik.

A mentesítés egységessége

103. §         Mellékbüntetés alkalmazása esetén az elítélt az elítéléshez fűződő
               hátrányos jogkövetkezmények alól mindaddig nem mentesül, illetve nem
               mentesíthető, amíg a mellékbüntetés végrehajtása nem fejeződött be, vagy
               végrehajthatósága nem szűnt meg.

A kegyelmi mentesítés

104. §    (1)  A kegyelmi jogkör gyakorlója az elítéltet kegyelemből mentesítésben
               részesítheti akkor is, ha e törvény szerint ennek egyébként nincs helye.
          (2)  A kegyelmi mentesítésben részesített személy a büntetőjogon kívüli
               hátrányos jogkövetkezmények szempontjából büntetlen előéletűnek tekintendő.

XI. FEJEZET
A FIATALKORÚAKRA VONATKOZÓ RENDELKEZÉSEK

Alapvető rendelkezések

105. §    (1)  Fiatalkorú az, aki a bűncselekmény elkövetésekor tizenkettedik életévét
               betöltötte, de a tizennyolcadikat nem.
          (2)  E törvény rendelkezéseit a fiatalkorúakra a jelen fejezetben foglalt
               eltérésekkel kell alkalmazni.

106. §    (1)  A fiatalkorúval szemben kiszabott büntetés vagy alkalmazott intézkedés
               célja elsősorban az, hogy a fiatalkorú helyes irányba fejlődjön, és a
               társadalom hasznos tagjává váljon, erre tekintettel az intézkedés vagy
               büntetés megválasztásakor a fiatalkorú nevelését és védelmét kell szem
               előtt tartani.
          (2)  Fiatalkorúval szemben büntetést akkor kell kiszabni, ha intézkedés
               alkalmazása nem célravezető. Azzal szemben, aki a bűncselekmény
               elkövetésekor tizennegyedik életévét nem töltötte be, csak intézkedés
               alkalmazható.
          (3)  Fiatalkorúval szemben szabadságelvonással járó intézkedést alkalmazni vagy
               szabadságelvonással járó büntetést kiszabni csak akkor lehet, ha az
               intézkedés vagy a büntetés célja más módon nem érhető el.

A tevékeny megbánás

107. §         Ha az elkövető fiatalkorú, tevékeny megbánásnak a 29. § (1) bekezdésében
               meghatározott vétség vagy ötévi szabadságvesztésnél nem súlyosabban
               fenyegetett bűntett elkövetése esetén is helye lehet.

A büntetések és az intézkedések

108. §    (1)  Fiatalkorúval szemben intézkedésként javítóintézeti nevelés is
               alkalmazható.
          (2)  Javítóintézeti nevelés mellett nem szabható ki szabadságvesztés, elzárás
               vagy közérdekű munka.

A szabadságvesztés

109. §    (1)  A fiatalkorúra kiszabható szabadságvesztés legrövidebb tartama bármely
               bűncselekmény esetén egy hónap.
          (2)  A bűncselekmény elkövetésekor tizenhatodik életévét be nem töltött
               fiatalkorúra kiszabható szabadságvesztés leghosszabb tartama
               a)   életfogytig tartó szabadságvesztéssel is büntethető bűncselekmény
                    elkövetése esetén tíz év,
               b)   öt évet meghaladó tartamú szabadságvesztéssel büntetendő bűncselekmény
                    elkövetése esetén öt év.
          (3)  A bűncselekmény elkövetésekor tizenhatodik életévét betöltött fiatalkorúra
               kiszabható szabadságvesztés leghosszabb tartama
               a)   életfogytig tartó szabadságvesztéssel is büntethető bűncselekmény
                    elkövetése esetén tizenöt év,
               b)   tíz évet meghaladó tartamú szabadságvesztéssel büntetendő
                    bűncselekmény elkövetése esetén tíz év,
               c)   öt évet meghaladó tartamú szabadságvesztéssel büntetendő bűncselekmény
                    elkövetése esetén öt év.
          (4)  A büntethetőség elévülése határidejének számításánál és a visszaesőkre
               vonatkozó rendelkezések szempontjából a (2)–(3) bekezdésben meghatározott
               időtartamok az irányadóak.

110. §    (1)  A szabadságvesztés végrehajtási fokozata fiatalkorúak börtöne, ha
               a)   a fiatalkorút bűntett miatt kétévi vagy ennél hosszabb tartamú
                    szabadságvesztésre ítélik,
               b)   az egyévi vagy ennél hosszabb tartamú szabadságvesztésre ítélt
                    fiatalkorú visszaeső, vagy
               c)   az egyévi vagy ennél hosszabb tartamú szabadságvesztésre ítélt
                    fiatalkorút a szándékos bűncselekmény elkövetését megelőző három éven
                    belül szándékos bűncselekmény miatt javítóintézeti nevelésre ítélték.
          (2)  Az (1) bekezdésben meghatározott eseteken kívül a szabadságvesztés
               végrehajtási fokozata fiatalkorúak fogháza.

Az elzárás

111. §         A fiatalkorúval szemben kiszabható elzárás legrövidebb tartama három nap,
               leghosszabb tartama harminc nap.

A közérdekű munka

112. §         Fiatalkorúval szemben közérdekű munkát akkor lehet kiszabni, ha az ítélet
               meghozatalakor tizenhatodik életévét betöltötte.

A pénzbüntetés

113. §    (1)  Fiatalkorúval szemben pénzbüntetést akkor lehet kiszabni, ha önálló
               keresete, jövedelme vagy megfelelő vagyona van.
          (2)  Fiatalkorú esetén a pénzbüntetés legkisebb mértéke tizenöt, legnagyobb
               mértéke kétszázötven napi tétel, az egynapi tétel összegét legalább ötszáz,
               legfeljebb ötvenezer forintban kell meghatározni.
          (3)  Fiatalkorú esetén a pénzbüntetést behajthatatlansága esetén
               a)   ha a 112. § lehetővé teszi, közérdekű munkára vagy
               b)   szabadságvesztésre
               kell átváltoztatni.
          (4)  A pénzbüntetés helyébe lépő közérdekű munkát úgy kell megállapítani, hogy
               egy napi tétel helyébe két óra közérdekű munka lép. Egyebekben a
               pénzbüntetés helyébe lépő közérdekű munkára a 47. §-ban foglaltak
               irányadóak azzal, hogy annak tartama eltérhet a 47. § (1) bekezdésében
               meghatározottaktól.
          (5)  Ha a fiatalkorú a munkakötelezettségének önként nem tesz eleget, a
               közérdekű munkát vagy annak hátralévő részét szabadságvesztésre kell
               átváltoztatni. Egyebekben a 48. §-ban foglaltak irányadóak.

A kiutasítás

114. §         Kiutasításnak fiatalkorúval szemben akkor lehet helye, ha
               a)   vele szemben tízévi vagy azt meghaladó tartamú szabadságvesztést
                    szabtak ki,
               b)   az országban tartózkodása a közbiztonságot jelentősen veszélyeztetné,
                    és
               c)   nem sérül a családi élet tiszteletben tartásához való joga.

A közügyektől eltiltás

115. §         Fiatalkorút csak egy évet meghaladó szabadságvesztés kiszabása esetén lehet
               a közügyektől eltiltani.

A próbára bocsátás

116. §    (1)  Fiatalkorúval szemben próbára bocsátásnak bármely bűncselekmény esetén
               helye van.
          (2)  A próbaidő tartama egy évtől két évig terjedhet.
          (3)  A bíróság a 66. § (1) bekezdésében meghatározott esetekben javítóintézeti
               nevelést rendel el, vagy büntetést szab ki.

A jóvátételi munka

117. §         Fiatalkorúval szemben jóvátételi munkavégzés akkor írható elő, ha az ítélet
               meghozatalakor tizenhatodik életévét betöltötte.

A kitiltás

118. §         A megfelelő családi környezettel rendelkező fiatalkorú nem tiltható ki
               arról a településről, amelyben családja él.

A pártfogó felügyelet

119. §    (1)  A fiatalkorú
               a)   a feltételes szabadság tartama,
               b)   a próbára bocsátás próbaideje,
               c)   a szabadságvesztés felfüggesztésének próbaideje,
               d)   a javítóintézetből történő ideiglenes elbocsátás tartama,
               e)   a vádemelés elhalasztásának tartama
               alatt pártfogó felügyelet alatt áll.
          (2)  Fiatalkorúval szemben a jóvátételi munkavégzés előírása mellett pártfogó
               felügyeletet is el kell rendelni.

A javítóintézeti nevelés

120. §    (1)  Javítóintézeti nevelést a bíróság akkor rendel el, ha a fiatalkorú
               eredményes nevelése érdekében intézeti elhelyezése szükséges.
               Javítóintézeti nevelés nem rendelhető el azzal szemben, aki az ítélet
               meghozatalakor huszadik életévét betöltötte.
          (2)  A javítóintézeti nevelés tartama egy évtől négy évig terjedhet.

121. §    (1)  Javítóintézeti nevelés elrendelése esetén a bíróság megállapítja, hogy a
               fiatalkorú a javítóintézeti nevelés felének letöltése után ideiglenesen
               elbocsátható az intézetből, ha
               a)   legalább egy évet eltöltött az intézetben, és
               b)   alaposan feltehető, hogy az intézkedés célja további javítóintézeti
                    nevelés nélkül is elérhető.
          (2)  Az ideiglenes elbocsátás tartama azonos a javítóintézeti nevelés hátralevő
               részével, de legalább egy év.
          (3)  A bíróság az ideiglenes elbocsátást megszünteti, ha a fiatalkorút az
               ideiglenes elbocsátás alatt – a 122. §-ban meghatározott esetet kivéve –
               szabadságvesztésre ítélik, vagy vele szemben javítóintézeti nevelést
               rendelnek el. Ha a bíróság a fiatalkorúval szemben más büntetést szab ki,
               vagy más intézkedést alkalmaz, a bíróság az ideiglenes elbocsátást
               megszüntetheti.
          (4)  Az ideiglenes elbocsátás megszüntetése esetén az ideiglenes elbocsátáson
               töltött idő a javítóintézeti nevelésbe nem számítható be.

122. §         Ha a fiatalkorút a javítóintézeti nevelésre ítélés után elkövetett
               bűncselekmény miatt a javítóintézeti nevelés vagy az ideiglenes elbocsátás
               alatt végrehajtandó szabadságvesztésre ítélik, a szabadságvesztés büntetést
               kell végrehajtani. Ebben az esetben a javítóintézeti nevelés hátralévő
               részét szabadságvesztésre kell átváltoztatni úgy, hogy kétnapi
               javítóintézeti nevelés helyébe egynapi szabadságvesztés lép.

A halmazati és az összbüntetés

123. §    (1)  Fiatalkorú esetén a halmazati és az összbüntetés nem haladhatja meg
               a)   a 109. § (3) bekezdés a) pontja esetén a húszévi,
               b)   a 109. § (2) bekezdés a) pontja és a (3) bekezdés b) pontja esetén a
                    tizenöt évi,
               c)   a 109. § (2) bekezdés b) pontja és a (3) bekezdés c) pontja esetén a
                    hét év hat hónapi
               szabadságvesztést.
          (2)  A fiatalkorúval szemben kiszabható szabadságvesztés   a 90. § (2) bekezdése
               alkalmazása esetén sem haladhatja meg az (1) bekezdés a) és b) pontjában
               meghatározott mértéket.
          (3)  Javítóintézeti nevelés és szabadságvesztés találkozása esetén
               összbüntetésként a szabadságvesztést kell végrehajtani. Ennek tartamát a
               bíróság legfeljebb egy évvel meghosszabbíthatja, ha erre a 106. §-ban
               meghatározott cél elérése érdekében szükség van. A meghosszabbítás tartama
               azonban a javítóintézeti nevelés hátralevő részét nem érheti el.

Egységes intézkedés

124. §    (1)  Ha a bíróság a fiatalkorúval szemben több olyan javítóintézeti nevelést
               rendelt el, amelyeket az egységes intézkedés elrendelésekor még nem
               hajtottak végre, vagy amelyeket folyamatosan hajtanak végre, a bíróság a
               fiatalkorúval szemben egységes intézkedésként javítóintézeti nevelést
               rendel el.
          (2)  Az egységes intézkedésként elrendelt javítóintézeti nevelés tartamát úgy
               kell megállapítani, hogy az ne legyen rövidebb a leghosszabb tartamú
               javítóintézeti nevelésnél, de ne haladja meg az elrendelt javítóintézeti
               nevelések együttes tartamát, illetve a négy évet.

Az előzetes fogvatartás és házi őrizet beszámítása

125. §    (1)  Az elrendelt javítóintézeti nevelésbe az előzetes fogvatartás és házi
               őrizet teljes idejét be kell számítani.
          (2)  A beszámításnál egynapi javítóintézeti nevelésnek egynapi előzetes
               fogvatartás, illetve három nap házi őrizet felel meg. A beszámítás után
               fennmaradó házi őrizet tartamát egynapi javítóintézeti nevelésként kell
               beszámítani.

A mentesítés

126. §    (1)  A fiatalkorú elítélt a törvény erejénél fogva mentesül
               a)   az ítélet jogerőre emelkedésének napján, ha a kiszabott
                    szabadságvesztés végrehajtását felfüggesztik,
               b)   a büntetés kitöltésének vagy végrehajthatósága megszűnésének napján,
                    ha szándékos bűncselekmény miatt egy évet meg nem haladó tartamú
                    szabadságvesztésre ítélték,
               c)   a büntetés kitöltésének vagy végrehajthatósága megszűnésének napjától
                    számított három év elteltével, ha szándékos bűncselekmény miatt egy
                    évet meghaladó, de öt évnél nem hosszabb tartamú végrehajtandó
                    szabadságvesztésre ítélték.
          (2)  A szándékos bűncselekmény miatt kiszabott, egy évet meghaladó tartamú
               szabadságvesztés kitöltése után a bíróság a fiatalkorút kérelemre
               mentesítésben részesítheti, ha erre érdemes.

XII. FEJEZET
A KATONÁKRA VONATKOZÓ RENDELKEZÉSEK

Az elkövetők

127. §    (1)  E törvény alkalmazásában katona a Magyar Honvédség tényleges állományú, a
               rendőrség, az Országgyűlési Őrség, a büntetés-végrehajtási szervezet, a
               hivatásos katasztrófavédelmi szerv, valamint a polgári nemzetbiztonsági
               szolgálatok hivatásos állományú tagja.
          (2)  E törvény rendelkezéseit a katonákra az e fejezetben foglalt eltérésekkel
               kell alkalmazni.
          (3)  Katonai bűncselekményt tettesként csak katona követhet el.

Más állam katonája ellen elkövetett bűncselekmény

128. §    (1)  A XLV. Fejezet szerint büntetendő a katona, aki a katonai bűncselekményt
               a)   a szövetséges fegyveres erő katonájával szemben, vagy
               b)   külföldi hadműveleti területen végzett humanitárius tevékenység,
                    békefenntartás vagy humanitárius művelet keretében, illetve egyéb
                    külföldi szolgálat során más állam katonájával szemben
               szolgálati feladat közös ellátása alatt követi el.
          (2)  Az (1) bekezdés a) pontjának alkalmazásában a szövetséges fegyveres erő
               katonája a szövetséges fegyveres erő állama rendőrségének, illetve polgári
               védelmi szolgálatának tagja, az (1) bekezdés b) pontjának alkalmazásában
               más állam katonája a más állam rendőrségének, illetve polgári védelmi
               szolgálatának tagja is.

129. §         A XLV. Fejezet szerint büntetendő az a katona is, aki a katonai
               bűncselekményt
               a)   a szövetséges fegyveres erőkben teljesített szolgálata során,
               b)   külföldi hadműveleti területen végzett humanitárius tevékenység,
                    békefenntartás vagy humanitárius művelet keretében
               követi el.

A büntethetőséget kizáró okok

130. §    (1)  Nem büntethető a katona a parancsra végrehajtott cselekményért, kivéve, ha
               tudta, hogy a parancs végrehajtásával bűncselekményt követ el.
          (2)  A parancsra elkövetett bűncselekményért a parancsot adó is tettesként
               felel, ha a katona tudta, hogy a parancs végrehajtásával bűncselekményt
               követ el, egyébként a parancsot adó közvetett tettesként felel.

A büntethetőséget megszüntető ok

131. §         A 66. § (1) bekezdésben meghatározott eseteket kivéve nem büntethető
               katonai vétség miatt az elkövető, ha szolgálati viszonyának megszűnése óta
               egy év eltelt.

A katonai fogda

132. §    (1)  Ha az elítélt a szolgálatban megtartható, a bíróság a vétség miatt
               kiszabott, egy évet meg nem haladó szabadságvesztést, illetve az elzárást
               katonai fogdában rendeli végrehajtani, kivéve, ha az elítélt visszaeső.
          (2)  Ha az elítélt szolgálati viszonya megszűnt, a büntetés, illetve hátralevő
               részének végrehajtási fokozata fogház.

Összbüntetés

133. §         Az összbüntetésként kiszabott szabadságvesztés végrehajtására a 132. §
               irányadó.

A közérdekű munka kiszabásának kizárása

134. §         Katonával szemben szolgálati viszonyának fennállása alatt közérdekű munka
               nem szabható ki.

A katonai büntetések

135. §    (1)  Katonával szemben
               a)   lefokozás vagy
               b)   szolgálati viszony megszüntetése
               más büntetés mellett, vagy ha a bűncselekmény büntetési tételének felső
               határa háromévi szabadságvesztésnél nem súlyosabb, akkor önállóan is
               kiszabható.
          (2)  Katonai büntetés alkalmazásának nincs helye, ha a katonát a közügyektől
               eltiltják.

A katonai mellékbüntetések

136. §    (1)  Katonával szemben
               a)   rendfokozatban visszavetés vagy
               b)   várakozási idő meghosszabbítása
               büntetés mellett szabható ki.
          (2)  Katonai mellékbüntetés alkalmazásának nincs helye katonai büntetés mellett,
               vagy ha a katonát a közügyektől eltiltják.

A lefokozás

137. §    (1)  A lefokozással a katona elveszti a rendfokozatát és címzetes rendfokozatát.
          (2)  Lefokozást akkor kell alkalmazni, ha az elkövető a rendfokozatra
               méltatlanná vált.

A szolgálati viszony megszüntetése

138. §         A szolgálati viszony megszüntetésének akkor van helye, ha az elkövető a
               szolgálatra méltatlanná vált.

A rendfokozatban visszavetés

139. §    (1)  Rendfokozatban visszavetés esetén a katona eggyel alacsonyabb rendfokozatba
               kerül annál, amelyet a bűncselekmény elbírálása idején visel.
          (2)  A rendfokozatban visszavetést akkor kell alkalmazni, ha a bűncselekmény a
               rendfokozat tekintélyének sérelmével jár, de lefokozásra nincs szükség.
          (3)  A rendfokozatban visszavetéssel egyidejűleg az alacsonyabb rendfokozatban
               eltöltendő időt egy évtől két évig terjedő tartamban kell meghatározni.

A várakozási idő meghosszabbítása

140. §    (1)  A várakozási idő meghosszabbítása esetén a Magyar Honvédség tényleges
               állományú tagjának a soron következő rendfokozatba előlépésre előírt
               várakozási ideje meghosszabbodik. A meghosszabbítást években kell
               meghatározni, annak tartama nem haladhatja meg a rendfokozatra előírt
               várakozási idő felét.
          (1a) A várakozási idő meghosszabbítása esetén a rendőrség, az Országgyűlési
               Őrség, a büntetés-végrehajtási szervezet, a hivatásos katasztrófavédelmi
               szerv és a polgári nemzetbiztonsági szolgálatok hivatásos állományú tagja
               esetében a soron következő fizetési fokozatba előresorolásra előírt
               várakozási idő meghosszabbodik. A meghosszabbítást években kell
               meghatározni, annak tartama nem haladhatja meg a fizetési fokozathoz
               rendelt várakozási idő felét.
          (2)  A várakozási időt akkor kell meghosszabbítani, ha a katonának az
               előléptetést vagy az előresorolást hosszabb várakozási idő eltöltésével
               kell kiérdemelnie.
          (3)  A Magyar Honvédség tényleges állományú tagja esetében az (1) és (2)
               bekezdésben meghatározott várakozási időn kötelező várakozási időt kell
               érteni.

Mentesítés a büntetett előélethez fűződő hátrányok alól

141. §    (1)  A törvény erejénél fogva áll be a mentesítés a lefokozás és a szolgálati
               viszony megszüntetése esetén az ítélet jogerőre emelkedésének napján.
          (2)  A bíróság ítéletében az elítéltet a büntetett előélethez fűződő hátrányok
               alól előzetes mentesítésben részesítheti, ha a szabadságvesztést katonai
               fogdában rendeli végrehajtani. Ez a mentesítés a büntetés kiállásának,
               illetve végrehajthatósága megszűnésének napján áll be.
          (3)  Katonai mellékbüntetés alkalmazása az elítélt mentesítését nem akadályozza.

KÜLÖNÖS RÉSZ

XIII. FEJEZET
AZ EMBERIESSÉG ELLENI BŰNCSELEKMÉNYEK

Népirtás

142. §    (1)  Aki valamely nemzeti, etnikai, faji vagy vallási csoport teljes vagy
               részleges megsemmisítése céljából
               a)   a csoport tagjait megöli,
               b)   a csoport tagjainak súlyos testi vagy lelki sérelmet okoz,
               c)   a csoportot olyan életfeltételek közé kényszeríti, amelyek azt vagy
                    annak egyes tagjait pusztulással fenyegetik,
               d)   olyan intézkedést tesz, amelynek célja a csoporton belül a születések
                    meggátolása,
               e)   a csoporthoz tartozó gyermekeket más csoportba elhurcolja,
               bűntett miatt tíz évtől húsz évig terjedő vagy életfogytig tartó
               szabadságvesztéssel büntetendő.
          (2)  Aki népirtásra irányuló előkészületet követ el, két évtől nyolc évig
               terjedő szabadságvesztéssel büntetendő.

Emberiesség elleni bűncselekmény

143. §    (1)  Aki a lakosság elleni átfogó vagy módszeres támadás részeként
               a)   emberölést követ el,
               b)   a lakosságot vagy annak egy részét olyan életfeltételek közé
                    kényszeríti, amelyek azt vagy annak egyes tagjait pusztulással
                    fenyegetik,
               c)   a lakosságot vagy annak egy részét jogszerű tartózkodási helyéről
                    kitelepíti,
               d)   emberkereskedelmet követ el, vagy kényszermunkát végeztet,
               e)   mást személyi szabadságától megfoszt, vagy fogva tartását jogellenesen
                    tartja fenn,
               f)   mást szexuális erőszakra vagy annak eltűrésére, prostitúcióra, magzat
                    kihordására vagy magzatelhajtásra kényszerít,
               g)   másnak súlyos testi vagy lelki sérelmet okoz,
               h)   politikai, nemzeti, etnikai, kulturális, vallási, nemi vagy más ismérv
                    alapján meghatározható csoportot vagy annak tagját a csoporthoz
                    tartozása miatt alapvető jogaitól megfoszt,
               bűntett miatt tíz évtől húsz évig terjedő vagy életfogytig tartó
               szabadságvesztéssel büntetendő.
          (2)  Aki emberiesség elleni bűncselekményre irányuló előkészületet követ el, két
               évtől nyolc évig terjedő szabadságvesztéssel büntetendő.
          (3)  E § alkalmazásában polgári lakosság elleni átfogó vagy módszeres támadásnak
               minősül minden olyan magatartás, amely magában foglalja az (1) bekezdésben
               írt cselekmények polgári lakosság elleni sorozatos elkövetését, egy állam
               vagy szervezet politikájának végrehajtása vagy elősegítése érdekében.

Apartheid

144. §    (1)  Aki az emberek valamely faji csoportja által az emberek egy másik faji
               csoportja feletti uralom megszerzése és fenntartása, illetve a másik faji
               csoport rendszeres elnyomása céljából
               a)   valamely faji csoport vagy csoportok tagjait megöli,
               b)   valamely faji csoportot vagy csoportokat olyan életkörülmények közé
                    kényszerít, amelyekkel a csoport, illetve a csoportok teljes vagy
                    részbeni fizikai megsemmisítésére törekszik,
               bűntett miatt tíz évtől húsz évig terjedő vagy életfogytig tartó
               szabadságvesztéssel büntetendő.
          (2)  Aki egyéb apartheid bűncselekményt követ el, öt évtől tizenöt évig terjedő
               szabadságvesztéssel büntetendő.
          (3)  A büntetés tíz évtől húsz évig terjedő vagy életfogytig tartó
               szabadságvesztés, ha az egyéb apartheid bűncselekmény súlyos
               következményekre vezet.
          (4)  Aki apartheidre irányuló előkészületet követ el,
               a)   az (1) bekezdésben meghatározott esetben öt évtől tíz évig,
               b)   a (2) bekezdésben meghatározott esetben két évtől nyolc évig
               terjedő szabadságvesztéssel büntetendő.
          (5)  A (2)–(3) bekezdés alkalmazásában egyéb apartheid bűncselekményen az 1976.
               évi 27. törvényerejű rendelettel kihirdetett, az apartheid bűncselekmények
               leküzdéséről és megbüntetéséről szóló, New Yorkban, az Egyesült Nemzetek
               Szervezete Közgyűlésén, 1973. november 30-án elfogadott nemzetközi
               egyezmény II. Cikkének a)/(ii), a)/(iii), c), d), e) és f) pontjában
               meghatározott apartheid bűncselekményeket kell érteni.

Elöljáró vagy hivatali vezető felelőssége

145. §         Az e fejezetben meghatározott bűncselekmény elkövetőjével azonosan felel
               a)   a katonai elöljáró vagy katonai elöljáróként ténylegesen eljáró
                    személy is (e § alkalmazásában a továbbiakban együtt: elöljáró), ha a
                    tényleges alárendeltsége és ellenőrzése vagy tényleges hatalma és
                    ellenőrzése alá tartozó személy követett el az e fejezetben
                    meghatározott bűncselekményt, és e bűncselekmény elkövetéséről vagy
                    annak előkészületéről az elöljáró tudott, vagy az adott körülmények
                    alapján tudnia kellett volna, és nem tette meg a bűncselekmény
                    megakadályozásához szükséges, hatáskörében álló intézkedéseket, vagy
                    haladéktalanul nem tett feljelentést azt követően, hogy a
                    bűncselekmény elkövetéséről tudomást szerzett;
               b)   az a) pont alá nem tartozó vezető beosztású hivatalos vagy külföldi
                    hivatalos személy (a továbbiakban e § alkalmazásában: hivatali vezető)
                    is, ha a tényleges hatalma és ellenőrzése alá tartozó személy (e §
                    alkalmazásában a továbbiakban: alárendelt) követett el az e fejezetben
                    meghatározott bűncselekményt, annak következtében, hogy felette nem
                    gyakorolt megfelelő ellenőrzést, ha
                    ba)  tudta, hogy alárendeltje ilyen bűncselekményt követett el vagy
                         készít elő, vagy tudatosan figyelmen kívül hagyta az egyértelműen
                         erre utaló körülményeket,
                    bb)  a bűncselekmény a tényleges feladat- vagy hatáskörébe tartozó
                         tevékenységet érintett, és
                    bc)  nem tett meg a hatáskörében álló minden szükséges és indokolt
                         intézkedést annak érdekében, hogy megakadályozza elkövetését,
                         vagy haladéktalanul nem tett feljelentést azt követően, hogy a
                         bűncselekmény elkövetéséről tudomást szerzett.

XIV. FEJEZET
HÁBORÚS BŰNCSELEKMÉNYEK

Tiltott toborzás

146. §    (1)  Aki a Magyarország területén idegen fegyveres szervezetbe – szövetséges
               fegyveres erőn kívül – katonai szolgálatra, katonai érdekű egyéb
               szolgálatra toboroz, vagy ilyen szolgálatra vállalkozókat közvetít, bűntett
               miatt egy évtől öt évig terjedő szabadságvesztéssel büntetendő.
          (2)  Az (1) bekezdés szerint büntetendő az a magyar állampolgár, aki –
               szövetséges fegyveres erőn kívül – nemzetközi vagy nem nemzetközi fegyveres
               összeütközésben részt vevő idegen fegyveres szervezetbe önként belép, erre
               ajánlkozik, vagy ilyen fegyveres szervezetben kiképzésen vesz részt.
          (3)  Ha a Magyarország területén idegen fegyveres szervezetbe katonai
               szolgálatra, katonai érdekű egyéb szolgálatra toborzott vagy ilyen
               szolgálatra közvetített személy a tizennyolcadik életévét nem töltötte be,
               a toborzó vagy közvetítő személy két évtől nyolc évig terjedő
               szabadságvesztéssel büntetendő.

Fegyverszünet megszegése

147. §    (1)  Aki a fegyverszünet feltételeit megszegi, bűntett miatt egy évtől öt évig
               terjedő szabadságvesztéssel büntetendő.
          (2)  A büntetés öt évtől tíz évig terjedő szabadságvesztés, ha a fegyverszünet
               megszegése különösen súlyos következményekre vezet.

Hadikövet elleni erőszak

148. §    (1)  Aki az ellenség hadikövetét vagy ennek kísérőjét bántalmazza, jogtalanul
               visszatartja, vagy ellene más erőszakot alkalmaz, ha súlyosabb
               bűncselekmény nem valósul meg, bűntett miatt három évig terjedő
               szabadságvesztéssel büntetendő.
          (2)  Aki a hadikövetet vagy a kísérőjét megöli, tíz évtől húsz évig terjedő vagy
               életfogytig tartó szabadságvesztéssel büntetendő.

Védett személyek elleni erőszak

149. §    (1)  Aki háború idején
               a)   védett személyek ellen támadást irányít, vagy
               b)   olyan támadást irányít, amely a védett személyek halálát vagy súlyos
                    sérülését okozhatja, úgy, hogy az nyilvánvalóan túlzott mértékű a
                    várható közvetlen katonai előnyhöz képest,
               bűntett miatt tíz évtől húsz évig terjedő vagy életfogytig tartó
               szabadságvesztéssel büntetendő.
          (2)  Aki háború idején védett személyt
               a)   megöl,
               b)   olyan életfeltételek közé kényszerít, amelyek a védett személyt
                    pusztulással fenyegetik,
               c)   szexuális erőszakra vagy annak eltűrésére, prostitúcióra, magzat
                    kihordására vagy magzatelhajtásra kényszerít,
               d)   személyi szabadságától jogellenesen megfoszt,
               e)   jogszerű tartózkodási helyéről kitelepít vagy elhurcol, kivéve, ha azt
                    fontos katonai szükséglet indokolja,
               tíz évtől húsz évig terjedő vagy életfogytig tartó szabadságvesztéssel
               büntetendő.
          (3)  Aki háború idején védett személy egészségügyi önrendelkezési jogát
               megsérti, vagy a védett személynek súlyos testi vagy lelki sérelmet okoz,
               öt évtől tizenöt évig terjedő szabadságvesztéssel büntetendő.
          (4)  Aki háború idején védett személyt vagy védett személyek egy csoportját a
               tisztességes és szabályos bírósági eljáráshoz való jogától megfoszt, két
               évtől nyolc évig terjedő szabadságvesztéssel büntetendő.
          (5)  Aki az (1) vagy (2) bekezdésben meghatározott bűncselekményre irányuló
               előkészületet követ el, egy évtől öt évig terjedő szabadságvesztéssel
               büntetendő.

Túlélők megölésére utasítás

150. §         Aki háború idején alárendeltjének olyan parancsot vagy utasítást ad, hogy
               ne hagyjon túlélőket, ha súlyosabb bűncselekmény nem valósul meg, bűntett
               miatt egy évtől öt évig terjedő szabadságvesztéssel büntetendő.

Élő pajzs használata

151. §    (1)  Aki védett személyt arra használ fel, hogy meghatározott területet vagy
               katonai erőket az ellenség katonai műveleteitől megóvjon, bűntett miatt öt
               évtől tíz évig terjedő szabadságvesztéssel büntetendő.
          (2)  Aki az (1) bekezdésben meghatározott bűncselekmény elkövetésére irányuló
               előkészületet követ el, egy évtől öt évig terjedő szabadságvesztéssel
               büntetendő.

Tiltott sorozás

152. §    (1)  Aki
               a)   védett személyt arra kényszerít, hogy a számára ellenséges hatalom
                    fegyveres erőiben vagy csoportjában szolgáljon,
               b)   az ellenséges hatalom állampolgárát arra kényszeríti, hogy saját
                    állama elleni hadműveletben részt vegyen,
               bűntett miatt öt évtől tíz évig terjedő szabadságvesztéssel büntetendő.
          (2)  Aki az (1) bekezdésben meghatározott bűncselekmény elkövetésére irányuló
               előkészületet követ el, egy évtől öt évig terjedő szabadságvesztéssel
               büntetendő.
          (3)  Aki tizennyolcadik életévét be nem töltött személyt fegyveres erőkhöz vagy
               csoporthoz behív, besoroz, vagy háborúban való részvételre rábír, ehhez
               segítséget nyújt, vagy az ehhez szükséges feltételeket biztosítja, öt évtől
               tizenöt évig terjedő szabadságvesztéssel büntetendő.

Védett tulajdon elleni támadás

153. §    (1)  Aki háború idején támadást indít vagy folytat katonai célpontnak nem
               minősülő és katonailag védtelen létesítmény ellen, illetve olyan támadást
               indít vagy folytat, amely katonailag védtelen létesítményben olyan kárt
               okoz vagy a természeti környezetben olyan nagy kiterjedésű, hosszantartó és
               súlyos károsodást okozhat, amely nyilvánvalóan túlzott mértékű a várható
               közvetlen katonai előnyhöz képest, bűntett miatt két évtől nyolc évig
               terjedő szabadságvesztéssel büntetendő.
          (2)  A büntetés öt évtől tíz évig terjedő szabadságvesztés, ha a támadás
               a)   kórház, betegek és sebesültek kezelésére vagy elhelyezésére szolgáló
                    hely vagy
               b)   a nemzetközi szerződés által védett kulturális javak ellen
               irányul.
          (3)  A (2) bekezdés szerint büntetendő, aki nemzetközi szerződés által védett
               kulturális javakat vagy azok közvetlen környékét katonai célra igénybe
               veszi vagy felhasználja, illetve ilyen javakat eltulajdonít, fosztogat,
               megrongál vagy megsemmisít.
          (4)  A büntetés öt évtől tizenöt évig terjedő szabadságvesztés, ha a (2)
               bekezdés b) pontjában vagy a (3) bekezdésben meghatározott bűncselekményt
               nemzetközi szerződés szerinti különleges vagy kiemelt védelem alatt álló
               kulturális javakra, illetve azok közvetlen környékére követik el.
          (5)  E § alkalmazásában
               a)   kulturális javak: az 1957. évi 14. törvényerejű rendelettel
                    kihirdetett, a kulturális javak fegyveres összeütközés esetén való
                    védelme tárgyában Hágában, 1954. május 14-én kelt nemzetközi egyezmény
                    1. Cikkében meghatározott kulturális javak,
               b)   különleges védelem alatt álló kulturális javak: az a) pontban említett
                    egyezmény 8. Cikkében meghatározott kulturális javak,
               c)   kiemelt védelem alatt álló kulturális javak: az a) pontban említett
                    egyezmény 2006. évi XXIX. törvénnyel kihirdetett Második Kiegészítő
                    Jegyzőkönyvének 10. Cikkében meghatározott kulturális javak.

Háborús fosztogatás

154. §    (1)  Aki hadműveleti vagy megszállt területen
               a)   a polgári javakat fosztogatja,
               b)   a lakosságot szolgáltatás kikényszerítésével vagy más módon a
                    létfenntartásához szükséges javaitól megfosztja, vagy e javait
                    elpusztítja, kivéve, ha azt fontos katonai szükséglet indokolja,
               ha súlyosabb bűncselekmény nem valósul meg, bűntett miatt egy évtől öt évig
               terjedő szabadságvesztéssel büntetendő.
          (2)  Aki a harctéren az elesetteket, a sebesülteket vagy a betegeket
               fosztogatja, két évtől nyolc évig terjedő szabadságvesztéssel büntetendő.

Nemzetközi szerződés által tiltott fegyver alkalmazása

155. §    (1)  Aki hadműveleti vagy megszállt területen nemzetközi szerződés által tiltott
               fegyvert vagy harci eszközt alkalmaz vagy alkalmaztat, bűntett miatt tíz
               évtől húsz évig terjedő vagy életfogytig tartó szabadságvesztéssel
               büntetendő.
          (2)  Aki az (1) bekezdésben meghatározott bűncselekményre irányuló előkészületet
               követ el, egy évtől öt évig terjedő szabadságvesztéssel büntetendő.

Humanitárius szervezet elleni támadás

156. §         Aki háború idején támadást irányít az Egyesült Nemzetek Alapokmányával
               összhangban tevékenykedő humanitárius, segély- vagy békefenntartó szervezet
               személyzete, felszerelése, eszközei, egységei vagy járművei ellen, ha azok
               jogosultak a védett személyeknek vagy létesítményeknek a fegyveres
               összeütközés nemzetközi joga által biztosított védelemre, bűntett miatt öt
               évtől tíz évig terjedő szabadságvesztéssel büntetendő.

Visszaélés a nemzetközi jog által védett jelvénnyel vagy jelzéssel

157. §         Aki háború idején a vöröskereszt, a vörös félhold vagy a vörös kristály
               jelvénnyel, illetve hasonló célt szolgáló és a nemzetközi jog által védett
               más jelvénnyel vagy jelzéssel visszaél, ha súlyosabb bűncselekmény nem
               valósul meg, bűntett miatt egy évtől öt évig terjedő szabadságvesztéssel
               büntetendő.

Egyéb háborús bűntett

158. §         Az egyéb háborús bűntettekről és az azok elkövetése esetén kiszabható
               büntetésekről az 1945. évi VII. törvénnyel törvényerőre emelt, az
               1440/1945. (V. 1.) ME rendelettel módosított és kiegészített 81/1945. (II.
               5.) ME rendelet rendelkezik.

Elöljáró vagy hivatali vezető felelőssége

159. §         Az e fejezetben meghatározott bűncselekmény elkövetőjével azonosan felel
               a)   a katonai elöljáró vagy katonai parancsnokként ténylegesen eljáró
                    személy (e § alkalmazásában a továbbiakban együtt: elöljáró), ha a
                    tényleges alárendeltsége és ellenőrzése, vagy tényleges hatalma és
                    ellenőrzése alá tartozó személy követett el az e fejezetben
                    meghatározott bűncselekményt, és e bűncselekmény elkövetéséről vagy
                    annak előkészületéről az elöljáró tudott, vagy az adott körülmények
                    alapján tudnia kellett volna, és nem tette meg a bűncselekmény
                    megakadályozásához szükséges, hatáskörében álló intézkedéseket, vagy
                    haladéktalanul nem tett feljelentést azt követően, hogy a
                    bűncselekmény elkövetéséről tudomást szerzett;
               b)   az a) pont alá nem tartozó vezető beosztású hivatalos vagy külföldi
                    hivatalos személy (a továbbiakban e § alkalmazásában: hivatali vezető)
                    is, ha a tényleges hatalma és ellenőrzése alá tartozó személy (e §
                    alkalmazásában a továbbiakban: alárendelt) követett el az e fejezetben
                    meghatározott bűncselekményt, annak következtében, hogy felette nem
                    gyakorolt megfelelő ellenőrzést, ha
                    ba)  tudta, hogy alárendeltje ilyen bűncselekményt követett el vagy
                         készít elő, vagy tudatosan figyelmen kívül hagyta az egyértelműen
                         erre utaló körülményeket,
                    bb)  a bűncselekmény a tényleges feladat- vagy hatáskörébe tartozó
                         tevékenységet érintett, és
                    bc)  nem tett meg a hatáskörében álló minden szükséges és indokolt
                         intézkedést annak érdekében, hogy megakadályozza elkövetését,
                         vagy haladéktalanul nem tett feljelentést azt követően, hogy a
                         bűncselekmény elkövetéséről tudomást szerzett.

XV. FEJEZET
AZ ÉLET, A TESTI ÉPSÉG ÉS AZ EGÉSZSÉG ELLENI BŰNCSELEKMÉNYEK

Emberölés

160. §    (1)  Aki mást megöl, bűntett miatt öt évtől tizenöt évig terjedő
               szabadságvesztéssel büntetendő.
          (2)  A büntetés tíz évtől húsz évig terjedő vagy életfogytig tartó
               szabadságvesztés, ha az emberölést
               a)   előre kitervelten,
               b)   nyereségvágyból,
               c)   aljas indokból vagy célból,
               d)   különös kegyetlenséggel,
               e)   hivatalos személy vagy külföldi hivatalos személy sérelmére, hivatalos
                    eljárása alatt, illetve emiatt, közfeladatot ellátó személy sérelmére,
                    e feladatának teljesítése során, továbbá a hivatalos, a külföldi
                    hivatalos vagy a közfeladatot ellátó személy támogatására vagy
                    védelmére kelt személy sérelmére,
               f)   több ember sérelmére,
               g)   több ember életét veszélyeztetve,
               h)   különös visszaesőként,
               i)   tizennegyedik életévét be nem töltött személy sérelmére,
               j)   védekezésre képtelen személy sérelmére vagy
               k)   a bűncselekmény elhárítására idős koránál vagy fogyatékosságánál fogva
                    korlátozottan képes személy sérelmére
               követik el.
          (3)  Aki emberölésre irányuló előkészületet követ el, egy évtől öt évig terjedő
               szabadságvesztéssel büntetendő.
          (4)  Aki az emberölést gondatlanságból követi el, vétség miatt egy évtől öt évig
               terjedő szabadságvesztéssel büntetendő.
          (5)  Az (1) bekezdés szerint büntetendő, aki tizennegyedik életévét be nem
               töltött vagy akaratnyilvánításra képtelen személyt öngyilkosságra rábír, ha
               az öngyilkosságot elkövetik.
          (6)  A (2) bekezdés h) pontja alkalmazásában a különös visszaesés szempontjából
               hasonló jellegű bűncselekmény
               a)   a népirtás [142. § (1) bekezdés a) pont], az erős felindulásban
                    elkövetett emberölés (161. §),
               b)   az emberrablás és az elöljáró vagy szolgálati közeg elleni erőszak
                    súlyosabban minősülő esetei [190. § (4) bekezdés, 445. § (5) bekezdés
                    a) pont],
               c)   a terrorcselekmény, a jármű hatalomba kerítése, és a zendülés
                    súlyosabban minősülő esetei, ha a halált szándékosan okozva követik el
                    [314. § (1) bekezdés, 320. § (2) bekezdés, 442. § (4) bekezdés].

Erős felindulásban elkövetett emberölés

161. §         Aki mást méltányolható okból származó erős felindulásban megöl, bűntett
               miatt két évtől nyolc évig terjedő szabadságvesztéssel büntetendő.

Öngyilkosságban közreműködés

162. §    (1)  Aki mást öngyilkosságra rábír, vagy ennek elkövetéséhez segítséget nyújt,
               ha az öngyilkosságot megkísérlik vagy elkövetik, bűntett miatt egy évtől öt
               évig terjedő szabadságvesztéssel büntetendő.
          (2)  Az a tizennyolcadik életévét betöltött személy, aki tizennyolcadik életévét
               be nem töltött személyt bír rá öngyilkosságra, vagy ennek elkövetéséhez
               segítséget nyújt, ha az öngyilkosságot megkísérlik vagy elkövetik, két
               évtől nyolc évig terjedő szabadságvesztéssel büntetendő.

Magzatelhajtás

163. §    (1)  Aki más magzatát elhajtja, bűntett miatt három évig terjedő
               szabadságvesztéssel büntetendő.
          (2)  A büntetés egy évtől öt évig terjedő szabadságvesztés, ha a magzatelhajtást
               a)   üzletszerűen,
               b)   az állapotos nő beleegyezése nélkül vagy
               c)   súlyos testi sérülést vagy életveszélyt okozva
               követik el.
          (3)  A büntetés két évtől nyolc évig terjedő szabadságvesztés, ha a
               magzatelhajtás az állapotos nő halálát okozza.
          (4)  Az a nő, aki magzatát elhajtja vagy elhajtatja, vétség miatt egy évig
               terjedő szabadságvesztéssel büntetendő.

Testi sértés

164. §    (1)  Aki más testi épségét vagy egészségét sérti, testi sértést követ el.
          (2)  Ha a testi sértéssel okozott sérülés vagy betegség nyolc napon belül
               gyógyul, az elkövető könnyű testi sértés vétsége miatt két évig terjedő
               szabadságvesztéssel büntetendő.
          (3)  Ha a testi sértéssel okozott sérülés vagy betegség nyolc napon túl gyógyul,
               az elkövető súlyos testi sértés bűntette miatt három évig terjedő
               szabadságvesztéssel büntetendő.
          (4)  A büntetés bűntett miatt három évig terjedő szabadságvesztés, ha a könnyű
               testi sértést
               a)   aljas indokból vagy célból,
               b)   védekezésre vagy akaratnyilvánításra képtelen személy sérelmére,
                    illetve
               c)   a bűncselekmény elhárítására idős koránál vagy fogyatékosságánál fogva
                    korlátozottan képes személy sérelmére
               követik el.
          (5)  A büntetés egy évtől öt évig terjedő szabadságvesztés, ha a könnyű testi
               sértés maradandó fogyatékosságot vagy súlyos egészségromlást okoz.
          (6)  A büntetés egy évtől öt évig terjedő szabadságvesztés, ha a súlyos testi
               sértést
               a)   aljas indokból vagy célból,
               b)   védekezésre vagy akaratnyilvánításra képtelen személy sérelmére,
               c)   a bűncselekmény elhárítására idős koránál vagy fogyatékosságánál fogva
                    korlátozottan képes személy sérelmére,
               d)   maradandó fogyatékosságot vagy súlyos egészségromlást okozva,
               e)   különös kegyetlenséggel
               követik el.
          (7)  Aki a (3) vagy (6) bekezdésben meghatározott bűncselekményre irányuló
               előkészületet követ el, vétség miatt egy évig terjedő szabadságvesztéssel
               büntetendő.
          (8)  A büntetés két évtől nyolc évig terjedő szabadságvesztés, ha a testi sértés
               életveszélyt vagy halált okoz.
          (9)  Aki a súlyos testi sértést gondatlanságból követi el, vétség miatt
               a)   a (3) bekezdésben meghatározott esetben egy évig,
               b)   a (6) bekezdés b)–c) pontjában meghatározott esetben három évig,
               c)   életveszélyes sérülés okozása esetén egy évtől öt évig
               terjedő szabadságvesztéssel büntetendő.
          (10) A (2) bekezdésben meghatározott bűncselekmény csak magánindítványra
               büntethető.

Foglalkozás körében elkövetett veszélyeztetés

165. §    (1)  Aki foglalkozási szabály megszegésével más vagy mások életét, testi épségét
               vagy egészségét gondatlanságból közvetlen veszélynek teszi ki, vagy testi
               sértést okoz, vétség miatt egy évig terjedő szabadságvesztéssel büntetendő.
          (2)  A büntetés
               a)   három évig terjedő szabadságvesztés, ha a bűncselekmény maradandó
                    fogyatékosságot, súlyos egészségromlást vagy tömegszerencsétlenséget,
               b)   egy évtől öt évig terjedő szabadságvesztés, ha a bűncselekmény halált,
               c)   két évtől nyolc évig terjedő szabadságvesztés, ha a bűncselekmény
                    kettőnél több ember halálát okozza, vagy halálos
                    tömegszerencsétlenséget
               okoz.
          (3)  Ha az elkövető a közvetlen veszélyt szándékosan idézi elő, bűntett miatt az
               (1) bekezdésben meghatározott esetben három évig, a (2) bekezdésben
               meghatározott esetben – az ott tett megkülönböztetés szerint – egy évtől öt
               évig, két évtől nyolc évig, illetve öt évtől tíz évig terjedő
               szabadságvesztéssel büntetendő.
          (4)  E § alkalmazásában foglalkozási szabály a lőfegyver, a robbantószer és a
               robbanóanyag használatára és kezelésére vonatkozó szabály is.

Segítségnyújtás elmulasztása

166. §    (1)  Aki nem nyújt tőle elvárható segítséget sérült vagy olyan személynek,
               akinek az élete vagy testi épsége közvetlen veszélyben van, vétség miatt
               két évig terjedő szabadságvesztéssel büntetendő.
          (2)  A büntetés bűntett miatt három évig terjedő szabadságvesztés, ha a sértett
               meghal, és életét a segítségnyújtás megmenthette volna.
          (3)  A büntetés bűntett miatt az (1) bekezdés esetén három évig, a (2) bekezdés
               esetén egy évtől öt évig terjedő szabadságvesztés, ha a veszélyhelyzetet az
               elkövető idézte elő, vagy ha a segítségnyújtásra egyébként is köteles.
          (4)  A (3) bekezdés utolsó fordulata nem alkalmazható azzal szemben, aki a
               közlekedési szabályok alapján köteles a segítségnyújtásra.

Gondozási kötelezettség elmulasztása

167. §         Aki állapotánál vagy idős koránál fogva önmagáról gondoskodni nem tudó
               személlyel szemben gondozási kötelezettségét nem teljesíti, és ezáltal a
               gondozásra szoruló életét, testi épségét vagy egészségét veszélyezteti,
               bűntett miatt három évig terjedő szabadságvesztéssel büntetendő.

XVI. FEJEZET
AZ EGÉSZSÉGÜGYI BEAVATKOZÁS ÉS KUTATÁS RENDJE ELLENI BŰNCSELEKMÉNYEK

Beavatkozás az emberi génállományba

168. §    (1)  Aki az emberi vagy magzati génállományon, illetve emberi embrió
               génállományán annak megváltoztatására irányuló beavatkozást végez, bűntett
               miatt egy évtől öt évig terjedő szabadságvesztéssel büntetendő.
          (2)  A büntetés két évtől nyolc évig terjedő szabadságvesztés, ha az (1)
               bekezdés szerinti beavatkozás a génállomány megváltozását idézi elő.

Emberi ivarsejt tiltott felhasználása

169. §    (1)  Aki halottból vagy halott magzatból származó ivarsejtet emberi
               reprodukcióra irányuló különleges eljárásra használ fel, bűntett miatt egy
               évtől öt évig terjedő szabadságvesztéssel büntetendő.
          (2)  Aki emberi ivarsejt tiltott felhasználására irányuló előkészületet követ
               el, vétség miatt két évig terjedő szabadságvesztéssel büntetendő.

Születendő gyermek nemének megválasztása

170. §         Aki a születendő gyermek nemének megválasztására irányuló beavatkozást
               végez, bűntett miatt egy évtől öt évig terjedő szabadságvesztéssel
               büntetendő.

Emberen végezhető kutatás szabályainak megszegése

171. §         Aki emberen orvostudományi kutatást engedély nélkül vagy az engedélytől
               eltérően végez, bűntett miatt egy évtől öt évig terjedő szabadságvesztéssel
               büntetendő.

Embrióval vagy ivarsejttel végezhető kutatás szabályainak megszegése

172. §    (1)  Aki emberi ivarsejten, illetve emberi embrión engedély nélkül vagy az
               engedélytől eltérően orvostudományi kutatást végez, vagy emberi embriót
               kutatási célból hoz létre, bűntett miatt egy évtől öt évig terjedő
               szabadságvesztéssel büntetendő.
          (2)  Aki
               a)   emberi embriót állat szervezetébe átültet,
               b)   emberi és állati ivarsejtet egymással megtermékenyít,
               c)   olyan emberi embriót, amellyel kutatást végeztek, emberi szervezetbe
                    beültet,
               d)   kutatáshoz felhasznált emberi ivarsejtet emberi reprodukcióra
                    felhasznál,
               e)   emberi megtermékenyítéshez vagy embrió-beültetéshez nem emberi
                    ivarsejtet vagy embriót használ fel,
               f)   emberi embriót több emberi embrió vagy állati embrió létrehozatalára
                    használ fel,
               két évtől nyolc évig terjedő szabadságvesztéssel büntetendő.
          (3)  Aki a (2) bekezdésben meghatározott bűncselekményre irányuló előkészületet
               követ el, vétség miatt két évig terjedő szabadságvesztéssel büntetendő.
          (4)  E § alkalmazásában emberi ivarsejt alatt a magzati ivarsejtet is érteni
               kell.

173. §    (1)  Aki emberi embrión az embrió génállományának megváltoztatására irányuló
               kutatást végez, bűntett miatt egy évtől öt évig terjedő szabadságvesztéssel
               büntetendő.
          (2)  Aki
               a)   emberi embriót a fogamzással kialakult tulajdonságoktól eltérő vagy
                    további sajátosságokkal rendelkező egyed létrehozatalára használ fel,
                    vagy
               b)   emberi embrió sejtjeit szétválasztja,
               két évtől nyolc évig terjedő szabadságvesztéssel büntetendő.
          (3)  Aki a (2) bekezdésben meghatározott bűncselekményre irányuló előkészületet
               követ el, vétség miatt két évig terjedő szabadságvesztéssel büntetendő.

Genetikailag megegyező emberi egyedek létrehozása

174. §    (1)  Aki orvostudományi kutatás vagy beavatkozás során egymással genetikailag
               megegyező emberi egyedeket hoz létre, bűntett miatt öt évtől tíz évig
               terjedő szabadságvesztéssel büntetendő.
          (2)  Aki az (1) bekezdésben meghatározott bűncselekményre irányuló előkészületet
               követ el, három évig terjedő szabadságvesztéssel büntetendő.

Emberi test tiltott felhasználása

175. §    (1)  Aki emberi gént, sejtet, ivarsejtet, embriót, szervet, szövetet, halott
               testét vagy annak részét, illetve halott magzatot jogellenesen megszerez,
               vagyoni haszonszerzés végett forgalomba hoz, vagy azzal kereskedik, bűntett
               miatt három évig terjedő szabadságvesztéssel büntetendő.
          (2)  A büntetés egy évtől öt évig terjedő szabadságvesztés, ha az emberi test
               tiltott felhasználását egészségügyi szolgáltató alkalmazottja a
               foglalkozása körében követi el.
          (3)  A büntetés az (1) bekezdésben meghatározott esetben egy évtől öt évig, a
               (2) bekezdésben meghatározott esetben két évtől nyolc évig terjedő
               szabadságvesztés, ha az emberi test tiltott felhasználását
               a)   tizennyolc éven aluli személy sérelmére,
               b)   üzletszerűen vagy
               c)   bűnszövetségben
               követik el.
          (4)  Aki az emberi test tiltott felhasználására irányuló előkészületet követ el,
               vétség miatt az (1) bekezdésben meghatározott esetben egy évig, a (2) és
               (3) bekezdésben meghatározott esetben két évig terjedő szabadságvesztéssel
               büntetendő.
          (5)  E § alkalmazásában embrió alatt az anya testéből kikerült, valamint az
               emberi reprodukcióra irányuló különleges eljárás során létrejött, illetve
               létrehozott, a méhbe be nem ültetett embriót is érteni kell.

XVII. FEJEZET
AZ EGÉSZSÉGET VESZÉLYEZTETŐ BŰNCSELEKMÉNYEK

Kábítószer-kereskedelem

176. §    (1)  Aki kábítószert kínál, átad, forgalomba hoz, vagy azzal kereskedik, bűntett
               miatt két évtől nyolc évig terjedő szabadságvesztéssel büntetendő.
          (2)  A büntetés öt évtől tíz évig terjedő szabadságvesztés, ha a bűncselekményt
               a)   bűnszövetségben,
               b)   hivatalos vagy közfeladatot ellátó személyként, e minőséget
                    felhasználva vagy
               c)   a Magyar Honvédség, a rendvédelmi szervek vagy a Nemzeti Adó- és
                    Vámhivatal létesítményében
               követik el.
          (3)  A büntetés öt évtől húsz évig terjedő vagy életfogytig tartó
               szabadságvesztés, ha a bűncselekményt jelentős mennyiségű kábítószerre
               követik el.
          (4)  Az (1)–(3) bekezdés szerint büntetendő, aki az ott meghatározott
               bűncselekmény elkövetéséhez anyagi eszközöket szolgáltat.
          (5)  Aki csekély mennyiségű kábítószert kínál vagy átad,
               a)   az (1) bekezdésben meghatározott esetben vétség miatt két évig,
               b)   a (2) bekezdés b)–c) pontjában meghatározott esetben egy évtől öt évig
               terjedő szabadságvesztéssel büntetendő.
          (6)  Aki
               a)   az (1) vagy a (2) bekezdésben meghatározott bűncselekményre irányuló
                    előkészületet követ el, három évig,
               b)   a (3) bekezdésben meghatározott bűncselekményre irányuló előkészületet
                    követ el, egy évtől öt évig
               terjedő szabadságvesztéssel büntetendő.

177. §    (1)  Az a tizennyolcadik életévét betöltött személy, aki
               a)   tizennyolcadik életévét be nem töltött személynek kábítószert kínál,
                    átad,
               b)   tizennyolcadik életévét be nem töltött személy felhasználásával
                    kábítószert forgalomba hoz, vagy azzal kereskedik,
               c)   oktatási, köznevelési, gyermekjóléti vagy gyermekvédelmi feladatok
                    ellátására rendelt épület területén, illetve annak közvetlen
                    környezetében kábítószert
                    ca)  kínál, átad,
                    cb)  forgalomba hoz, vagy azzal kereskedik,
               bűntett miatt öt évtől tíz évig terjedő szabadságvesztéssel büntetendő.
          (2)  A büntetés öt évtől húsz évig terjedő vagy életfogytig tartó
               szabadságvesztés, ha a bűncselekményt
               a)   jelentős mennyiségű kábítószerre,
               b)   bűnszövetségben,
               c)   hivatalos vagy közfeladatot ellátó személyként, e minőséget
                    felhasználva
               követik el.
          (3)  Az (1)–(2) bekezdés szerint büntetendő, aki az ott meghatározott
               bűncselekmény elkövetéséhez anyagi eszközöket szolgáltat.
          (4)  Aki az (1) bekezdés a) vagy ca) pontjában meghatározott bűncselekményt
               csekély mennyiségű kábítószerre követi el, egy évtől öt évig, hivatalos
               vagy közfeladatot ellátó személyként, e minőséget felhasználva történő
               elkövetés esetén két évtől nyolc évig terjedő szabadságvesztéssel
               büntetendő.
          (5)  Aki az (1) vagy a (2) bekezdésben meghatározott bűncselekmény elkövetésére
               irányuló előkészületet követ el, három évig terjedő szabadságvesztéssel
               büntetendő.

Kábítószer birtoklása

178. §    (1)  Aki kábítószert termeszt, előállít, megszerez, tart, az ország területére
               behoz, onnan kivisz, vagy azon átszállít, bűntett miatt egy évtől öt évig
               terjedő szabadságvesztéssel büntetendő.
          (2)  A büntetés
               a)   két évtől nyolc évig terjedő szabadságvesztés, ha
                    aa)  üzletszerűen,
                    ab)  bűnszövetségben,
                    ac)  hivatalos vagy közfeladatot ellátó személyként, e minőséget
                         felhasználva,
               b)   öt évtől tíz évig terjedő szabadságvesztés, ha jelentős mennyiségű
                    kábítószerre,
               c)   öt évtől tizenöt évig terjedő szabadságvesztés, ha különösen jelentős
                    mennyiségű kábítószerre
               követik el a bűncselekményt.
          (3)  Az (1)–(2) bekezdés szerint büntetendő, aki az ott meghatározott
               bűncselekmény elkövetéséhez anyagi eszközöket szolgáltat.
          (4)  Aki az (1)–(2) bekezdésben meghatározott bűncselekmény elkövetésére
               irányuló előkészületet követ el, bűntett miatt három évig terjedő
               szabadságvesztéssel büntetendő.
          (5)  Ha a bűncselekményt csekély mennyiségű kábítószerre követik el, a büntetés
               a)   az (1) bekezdésben meghatározott esetben vétség miatt két évig,
               b)   a (2) bekezdés aa) és ac) pontjában meghatározott esetben három évig
               terjedő szabadságvesztés.
          (6)  Aki kábítószert fogyaszt, illetve csekély mennyiségű kábítószert fogyasztás
               céljából megszerez vagy tart, ha súlyosabb bűncselekmény nem valósul meg,
               vétség miatt két évig terjedő szabadságvesztéssel büntetendő.

179. §    (1)  Az a tizennyolcadik életévét betöltött személy, aki
               a)   tizennyolcadik életévét be nem töltött személy felhasználásával vagy
               b)   oktatási, köznevelési, gyermekjóléti vagy gyermekvédelmi feladatok
                    ellátására rendelt épület területén, illetve annak közvetlen
                    környezetében
               kábítószert termeszt, előállít, megszerez vagy tart, bűntett miatt két
               évtől nyolc évig terjedő szabadságvesztéssel büntetendő.
          (2)  Az (1) bekezdés szerint büntetendő az a tizennyolcadik életévét betöltött
               személy, aki tizennyolcadik életévét be nem töltött személy
               felhasználásával kábítószert az ország területére behoz, onnan kivisz, vagy
               azon átszállít.
          (3)  A büntetés
               a)   öt évtől tíz évig terjedő szabadságvesztés, ha
                    aa)  bűnszövetségben,
                    ab)  üzletszerűen,
                    ac)  hivatalos vagy közfeladatot ellátó személyként, e minőséget
                         felhasználva,
               b)   öt évtől tizenöt évig terjedő szabadságvesztés, ha jelentős mennyiségű
                    kábítószerre,
               c)   öt évtől húsz évig terjedő vagy életfogytig tartó szabadságvesztés, ha
                    különösen jelentős mennyiségű kábítószerre
               követik el a bűncselekményt.
          (4)  Az (1)–(3) bekezdés szerint büntetendő, aki az ott meghatározott
               bűncselekmény elkövetéséhez anyagi eszközöket szolgáltat.
          (5)  Aki az (1)–(3) bekezdésben meghatározott bűncselekmény elkövetésére
               irányuló előkészületet követ el, bűntett miatt három évig terjedő
               szabadságvesztéssel büntetendő.
          (6)  Ha a bűncselekményt csekély mennyiségű kábítószerre követik el, a büntetés
               bűntett miatt
               a)   az (1) és (2) bekezdésben meghatározott esetben három évig,
               b)   a (3) bekezdés ab) és ac) pontjában meghatározott esetben egy évtől öt
                    évig
               terjedő szabadságvesztés.

180. §    (1)  Nem büntethető, aki csekély mennyiségű kábítószert saját használatra
               termeszt, előállít, megszerez vagy tart, illetve aki kábítószert fogyaszt,
               ha a bűncselekmény elkövetését beismeri, és az elsőfokú ítélet
               meghozataláig okirattal igazolja, hogy legalább hat hónapig folyamatos,
               kábítószer-függőséget gyógyító kezelésben, kábítószer-használatot kezelő
               más ellátásban részesült, vagy megelőző-felvilágosító szolgáltatáson vett
               részt.
          (2)  Az (1) bekezdés nem alkalmazható, ha a bűncselekmény elkövetését megelőzően
               két éven belül
               a)   az elkövetővel szemben a vádemelést azért halasztották el, illetve a
                    nyomozást vagy az eljárást azért függesztették fel, mert vállalta a
                    kábítószer-függőséget gyógyító kezelésen, kábítószer-használatot
                    kezelő más ellátáson vagy megelőző-felvilágosító szolgáltatáson való
                    részvételt, vagy
               b)   az elkövető büntetőjogi felelősségét kábítószer-kereskedelem vagy
                    kábítószer birtoklása miatt megállapították.
          (3)  A 178. § (1) és (5)–(6) bekezdés, illetve a 179. § (1)–(2) és (6) bekezdés
               esetén – ha az (1) bekezdés nem alkalmazható – a büntetés korlátlanul
               enyhíthető, ha az elkövető a vádemelésig lehetővé teszi a kábítószert
               értékesítő személy kilétének megállapítását.

Kóros szenvedélykeltés

181. §    (1)  Az a tizennyolcadik életévét betöltött személy, aki
               a)   tizennyolcadik életévét be nem töltött személyt kábítószernek nem
                    minősülő kábító hatású anyag, illetve szer kóros élvezetére rábír vagy
                    rábírni törekszik, vagy
               b)   tizennyolcadik életévét be nem töltött személyt kábítószer
                    fogyasztására rábírni törekszik,
               vétség miatt két évig terjedő szabadságvesztéssel büntetendő.
          (2)  Ha súlyosabb bűncselekmény nem valósul meg, az (1) bekezdés szerint
               büntetendő az a tizennyolcadik életévét betöltött személy, aki
               tizennyolcadik életévét be nem töltött személynek kábítószernek nem
               minősülő kábító hatású anyag, illetve szer kóros élvezetéhez segítséget
               nyújt.

Kábítószer készítésének elősegítése

182. §    (1)  Aki kábítószer termesztése vagy előállítása céljából ehhez szükséges
               anyagot, berendezést vagy felszerelést
               a)   készít, megszerez, az ország területére behoz, onnan kivisz, azon
                    átszállít, átad,
               b)   forgalomba hoz, vagy azzal kereskedik,
               ha súlyosabb bűncselekmény nem valósul meg, bűntett miatt egy évtől öt évig
               terjedő szabadságvesztéssel büntetendő.
          (2)  Az (1) bekezdés szerint büntetendő, aki a bűncselekmény elkövetéséhez
               anyagi eszközöket szolgáltat.
          (3)  A büntetés két évtől nyolc évig terjedő szabadságvesztés, ha
               a)   az (1) bekezdésben meghatározott bűncselekményt bűnszövetségben, vagy
               b)   az (1) bekezdés a) pontjában meghatározott bűncselekményt üzletszerűen
               követik el.
          (4)  Aki az (1) vagy a (3) bekezdésben meghatározott bűncselekményre irányuló
               előkészületet követ el, vétség miatt két évig terjedő szabadságvesztéssel
               büntetendő.
          (5)  Nem büntethető, aki – mielőtt a kábítószer készítését elősegítő
               tevékenysége a hatóság tudomására jutott volna – cselekményét a hatóság
               előtt felfedi, a birtokában lévő anyagot, berendezést vagy felszerelést a
               hatóságnak átadja, és lehetővé teszi a kábítószer készítésének
               elősegítésében részt vevő más személy kilétének megállapítását.

Kábítószer-prekurzorral visszaélés

183. §    (1)  Aki az Európai Unió jogi aktusában meghatározott kábítószer-prekurzort
               a)   engedély nélkül vagy az engedély kereteit túllépve tart, forgalomba
                    hoz, szállít, vagy azzal közvetítő tevékenységet végez,
               b)   úgy szerez meg, hogy evégből valótlan tartalmú nyilatkozatot tesz,
               bűntett miatt három évig terjedő szabadságvesztéssel büntetendő.
          (2)  Aki az Európai Unió jogi aktusában meghatározott kábítószer-prekurzor
               forgalomba hozatalával, szállításával, vagy az azzal végzett közvetítő
               tevékenységgel összefüggő értesítési kötelezettséget megszegi, vétség miatt
               két évig terjedő szabadságvesztéssel büntetendő.
          (3)  E § alkalmazásában
               a)   az Európai Unió jogi aktusán a kábítószer-prekurzorokról szóló
                    273/2004/EK rendeletet (e bekezdés alkalmazásában a továbbiakban:
                    273/2004/EK rendelet, illetve a kábítószer-prekurzoroknak a Közösség
                    és harmadik országok közötti kereskedelme nyomon követésére vonatkozó
                    szabályok megállapításáról szóló 111/2005/EK rendeletet (e bekezdés
                    alkalmazásában a továbbiakban: 111/2005/EK rendelet),
               b)   forgalomba hozatalon a 273/2004/EK rendelet 2. cikkének c) pontjában
                    meghatározott fogalmat,
               c)   szállításon a 111/2005/EK rendelet 2. cikkének c) és d) pontjában
                    meghatározott fogalmat,
               d)   közvetítői tevékenységen a 111/2005/EK rendelet 2. cikkének e)
                    pontjában meghatározott fogalmat,
               e)   értesítési kötelezettség alatt a 273/2004/EK rendelet 8. cikk (1)
                    bekezdésében, és a 111/2005/EK rendelet 9. cikk (1) bekezdésében
                    meghatározott kötelezettséget
               kell érteni.

Új pszichoaktív anyaggal visszaélés

184. §    (1)  Aki új pszichoaktív anyagot kínál, átad, forgalomba hoz vagy azzal
               kereskedik, bűntett miatt egy évtől öt évig terjedő szabadságvesztéssel
               büntetendő.
          (2)  A büntetés két évtől nyolc évig terjedő szabadságvesztés, ha a
               bűncselekményt
               a)   bűnszövetségben,
               b)   hivatalos vagy közfeladatot ellátó személyként, e minőséget
                    felhasználva vagy
               c)   a Magyar Honvédség, a rendvédelmi szervek vagy a Nemzeti Adó- és
                    Vámhivatal létesítményében
               követik el.
          (3)  Az (1)–(2) bekezdés szerint büntetendő, aki az ott meghatározott
               bűncselekmény elkövetéséhez anyagi eszközöket szolgáltat.
          (4)  Aki csekély mennyiségű új pszichoaktív anyagot kínál vagy átad,
               a)   az (1) bekezdésben meghatározott esetben vétség miatt egy évig,
               b)   a (2) bekezdés b)–c) pontjában meghatározott esetben bűntett miatt
                    három évig
               terjedő szabadságvesztéssel büntetendő.
          (5)  Aki az (1) vagy a (2) bekezdésben meghatározott bűncselekményre irányuló
               előkészületet követ el, vétség miatt két évig terjedő szabadságvesztéssel
               büntetendő.

184/A. §  (1)  Az a tizennyolcadik életévét betöltött személy, aki
               a)   tizennyolcadik életévét be nem töltött személynek új pszichoaktív
                    anyagot kínál, átad,
               b)   tizennyolcadik életévét be nem töltött személy felhasználásával új
                    pszichoaktív anyagot forgalomba hoz vagy azzal kereskedik,
               c)   oktatási, köznevelési, gyermekjóléti vagy gyermekvédelmi feladatok
                    ellátására rendelt épület területén, illetve annak közvetlen
                    környezetében új pszichoaktív anyagot
                    ca)  kínál, átad,
                    cb)  forgalomba hoz vagy azzal kereskedik,
               bűntett miatt két évtől nyolc évig terjedő szabadságvesztéssel büntetendő.
          (2)  A büntetés öt évtől tíz évig terjedő szabadságvesztés, ha a bűncselekményt
               a)   bűnszövetségben,
               b)   hivatalos vagy közfeladatot ellátó személyként, e minőséget
                    felhasználva
               követik el.
          (3)  Az (1)–(2) bekezdés szerint büntetendő, aki az ott meghatározott
               bűncselekmény elkövetéséhez anyagi eszközöket szolgáltat.
          (4)  Aki az (1) bekezdés a) pontjában vagy c) pont ca) alpontjában meghatározott
               bűncselekményt csekély mennyiségű új pszichoaktív anyagra követi el, három
               évig, hivatalos vagy közfeladatot ellátó személyként, e minőséget
               felhasználva történő elkövetés esetén egy évtől öt évig terjedő
               szabadságvesztéssel büntetendő.
          (5)  Aki az (1) vagy a (2) bekezdésben meghatározott bűncselekmény elkövetésére
               irányuló előkészületet követ el, vétség miatt két évig terjedő
               szabadságvesztéssel büntetendő.

184/B. §  (1)  Aki
               a)   új pszichoaktív anyagot előállít, az ország területére behoz, onnan
                    kivisz vagy azon átszállít,
               b)   csekély mennyiséget meghaladó új pszichoaktív anyagot megszerez vagy
                    tart,
               bűntett miatt három évig terjedő szabadságvesztéssel büntetendő.
          (2)  A büntetés egy évtől öt évig terjedő szabadságvesztés, ha a bűncselekményt
               a)   üzletszerűen,
               b)   bűnszövetségben,
               c)   hivatalos vagy közfeladatot ellátó személyként, e minőséget
                    felhasználva
               követik el.
          (3)  Az (1)–(2) bekezdés szerint büntetendő, aki az ott meghatározott
               bűncselekmény elkövetéséhez anyagi eszközöket szolgáltat.
          (4)  Aki az (1)–(2) bekezdésben meghatározott bűncselekmény elkövetésére
               irányuló előkészületet követ el, vétség miatt két évig terjedő
               szabadságvesztéssel büntetendő.
          (5)  Ha a bűncselekményt csekély mennyiségű új pszichoaktív anyagra követik el,
               a büntetés
               a)   az (1) bekezdés a) pontjában meghatározott esetben vétség miatt egy
                    évig,
               b)   a (2) bekezdés a) és c) pontjában meghatározott esetben vétség miatt
                    két évig
               terjedő szabadságvesztés.

184/C. §  (1)  Az a tizennyolcadik életévét betöltött személy, aki
               a)   tizennyolcadik életévét be nem töltött személy felhasználásával
                    aa)  új pszichoaktív anyagot előállít, az ország területére behoz,
                         onnan kivisz vagy azon átszállít,
                    ab)  csekély mennyiséget meghaladó új pszichoaktív anyagot megszerez
                         vagy tart,
               b)   oktatási, köznevelési, gyermekjóléti vagy gyermekvédelmi feladatok
                    ellátására rendelt épület területén, illetve annak közvetlen
                    környezetében
                    ba)  új pszichoaktív anyagot előállít,
                    bb)  csekély mennyiséget meghaladó új pszichoaktív anyagot megszerez
                         vagy tart,
               bűntett miatt egy évtől öt évig terjedő szabadságvesztéssel büntetendő.
          (2)  A büntetés két évtől nyolc évig terjedő szabadságvesztés, ha a
               bűncselekményt
               a)   bűnszövetségben,
               b)   üzletszerűen,
               c)   hivatalos vagy közfeladatot ellátó személyként, e minőséget
                    felhasználva
               követik el.
          (3)  Az (1)–(2) bekezdés szerint büntetendő, aki az ott meghatározott
               bűncselekmény elkövetéséhez anyagi eszközöket szolgáltat.
          (4)  Aki az (1)–(2) bekezdésben meghatározott bűncselekmény elkövetésére
               irányuló előkészületet követ el, vétség miatt két évig terjedő
               szabadságvesztéssel büntetendő.
          (5)  Ha a bűncselekményt csekély mennyiségű új pszichoaktív anyagra követik el,
               a büntetés
               a)   az (1) bekezdés a) pont aa) alpontjában és b) pont ba) alpontjában
                    meghatározott esetben vétség miatt két évig,
               b)   a (2) bekezdés b) és c) pontjában meghatározott esetben bűntett miatt
                    három évig
               terjedő szabadságvesztés.

184/D. §  (1)  A 184–184/C. § alkalmazásában új pszichoaktív anyagon az emberi
               alkalmazásra kerülő gyógyszerekről és egyéb, a gyógyszerpiacot szabályozó
               törvények módosításáról szóló törvényben meghatározott fogalmat kell
               érteni.
          (2)  A 184–184/C. § alkalmazásában az új pszichoaktív anyag csekély mennyiségű,
               ha annak tiszta hatóanyag-tartalma a 2 gramm mennyiséget nem haladja meg. A
               só formában előforduló vegyületek esetén tiszta hatóanyag-tartalom alatt a
               bázis formában megadott hatóanyag-tartalmat kell érteni.

Teljesítményfokozó szerrel visszaélés

185. §    (1)  Aki sportteljesítmény fokozása céljából tiltott teljesítményfokozó szert
               a)   előállít,
               b)   kínál, átad, forgalomba hoz,
               c)   orvosi vényen vagy állatorvosi vényen rendel,
               bűntett miatt három évig terjedő szabadságvesztéssel büntetendő.
          (2)  A büntetés egy évtől öt évig terjedő szabadságvesztés, ha a bűncselekményt
               üzletszerűen vagy bűnszövetségben követik el.
          (3)  A büntetés két évtől nyolc évig terjedő szabadságvesztés, ha
               a)   a bűncselekmény folytán tizennyolcadik életévét be nem töltött személy
                    jut tiltott teljesítményfokozó szerhez,
               b)   a tizennyolcadik életévét betöltött személy az (1) bekezdés a) vagy b)
                    pontjában meghatározott bűncselekményt tizennyolcadik életévét be nem
                    töltött személy felhasználásával követi el.
          (4)  Aki az (1)–(3) bekezdésben meghatározott teljesítményfokozó szerrel
               visszaélésre irányuló előkészületet követ el, vétség miatt egy évig terjedő
               szabadságvesztéssel büntetendő.
          (5)  Az a tizennyolcadik életévét betöltött személy, aki tizennyolcadik életévét
               be nem töltött személyt tiltott teljesítményfokozó szer használatára rábír,
               vagy ilyen személynek a tiltott teljesítményfokozó szer használatához
               segítséget nyújt, vétség miatt egy évig terjedő szabadságvesztéssel
               büntetendő.
          (6)  E § alkalmazásában tiltott teljesítményfokozó szer: minden olyan szer,
               amely hatóanyagára tekintettel az anabolikus szerek, peptid hormonok,
               növekedési faktorok és rokonvegyületeik, hormon antagonisták és modulátorok
               közé tartozik, és nevesítve szerepel a sportbeli dopping elleni nemzetközi
               egyezmény I. mellékletének kihirdetéséről szóló kormányrendeletben.

Egészségügyi termék hamisítása

186. §    (1)  Aki
               a)   egészségügyi terméket meghamisít, vagy hamis egészségügyi terméket
                    készít,
               b)   hamis, meghamisított vagy Magyarországon nem engedélyezett
                    egészségügyi terméket kínál, átad, forgalomba hoz, vagy azzal
                    kereskedik,
               c)   hamis vagy meghamisított egészségügyi terméket az ország területére
                    behoz, onnan kivisz, azon átszállít, vagy indokolatlan mennyiségben
                    megszerez, tart,
               d)   Magyarországon nem engedélyezett egészségügyi terméket indokolatlan
                    mennyiségben megszerez, tart, az ország területére behoz, onnan
                    kivisz, azon átszállít,
               e)   egészségügyi termékhez kapcsolódó eredeti dokumentumot kereskedelmi
                    céllal rendeltetésétől eltérően felhasznál,
               bűntett miatt három évig terjedő szabadságvesztéssel büntetendő.
          (2)  A büntetés az (1) bekezdés a) és b) pontjaiban meghatározott esetekben
               a)   egy évtől öt évig terjedő szabadságvesztés, ha a bűncselekmény
                    maradandó fogyatékosságot vagy súlyos egészségromlást,
               b)   két évtől nyolc évig terjedő szabadságvesztés, ha a bűncselekmény
                    halált
               okoz.
          (3)  Aki az (1) bekezdésben meghatározott bűncselekményt
               a)   egészségügyi dolgozóként,
               b)   gyártásra, nagykereskedelemre, közvetlen lakossági ellátás végzésére
                    engedéllyel rendelkező szervezet alkalmazottjaként, vagy
               c)   bűnszövetségben
               követi el, egy évtől öt évig terjedő szabadságvesztéssel büntetendő.
          (4)  A (3) bekezdés szerint büntetendő, ha a hamis, meghamisított vagy
               Magyarországon nem engedélyezett egészségügyi termék a felhasználók számára
               széles körben válik hozzáférhetővé.
          (4a) Aki az (1)–(4) bekezdésben meghatározott egészségügyi termék hamisítására
               irányuló előkészületet követ el, vétség miatt egy évig terjedő
               szabadságvesztéssel büntetendő.
          (5)  E § alkalmazásában
               a)   egészségügyi termék: a gyógyszer, az állatgyógyászati készítmény, az
                    orvostechnikai eszköz, az in vitro diagnosztikai orvostechnikai eszköz
                    és a vizsgálati készítmény;
               b)   indokolatlan mennyiség alatt olyan mennyiséget kell érteni, amelyről
                    megállapítható, hogy nem valamely meghatározott személy személyes
                    szükségleteinek kielégítését célozza;
               c)   Magyarországon nem engedélyezett egészségügyi termék alatt érteni kell
                    a megfelelőség értékelési eljárás lefolytatása nélkül forgalomba
                    hozott orvostechnikai eszközt is, továbbá azt a terméket is, amelyben
                    gyógyszerhatóanyagot az adott termék összetételére vonatkozó
                    jogszabályi előírások megsértésével használnak fel. Engedélyezett
                    egészségügyi terméknek kell tekinteni azt a magyarországi
                    forgalombahozatali engedéllyel nem rendelkező gyógyszert is, amelyre
                    nézve olyan az (1) bekezdés b) vagy d) pontjában meghatározott
                    magatartást fejtenek ki, amely jogszabályban előírt hatósági engedély
                    birtokában vagy bejelentést követően jogszerűen végezhető.

Kuruzslás

187. §    (1)  Aki ellenszolgáltatásért vagy rendszeresen az orvosi gyakorlat körébe
               tartozó tevékenységet jogosulatlanul fejt ki, vétség miatt egy évig terjedő
               szabadságvesztéssel büntetendő.
          (2)  A büntetés bűntett miatt három évig terjedő szabadságvesztés, ha a
               kuruzslást az orvosi gyakorlatra jogosultság színlelésével követik el.
          (3)  E § alkalmazásában orvosi gyakorlatra jogosult az,
               a)   akinek hazai egyetemen szerzett általános orvosi vagy fogorvosi
                    oklevele van,
               b)   akinek külföldi egyetemen szerzett és honosított, egyenértékűségi
                    záradékkal ellátott általános orvosi vagy fogorvosi oklevele van,
               c)   a külföldi állampolgár, aki engedély alapján oklevelének honosítása
                    nélkül fejthet ki orvosi tevékenységet,
               feltéve, hogy nem áll az orvosi tevékenységtől eltiltás hatálya alatt.
          (4)  A kuruzslás elkövetőjével szemben kitiltásnak is helye van.

Méreggel visszaélés

188. §    (1)  Aki mérget jogosulatlanul készít, tart, felhasznál vagy forgalomba hoz,
               illetve aki a mérgek visszaélésszerű felhasználásának megakadályozására
               vagy más személyek veszélyeztetésének kizárására előírt intézkedések
               megtételét elmulasztja, ha súlyosabb bűncselekmény nem valósul meg, vétség
               miatt elzárással büntetendő.
          (2)  E § alkalmazásában mérgen olyan veszélyes anyagot vagy keveréket kell
               érteni, amely toxikológiai tulajdonságai alapján a belégzése, lenyelése
               vagy a bőrön át történő felszívódása esetén az emberi életet veszélyezteti,
               illetve súlyos sérülést vagy súlyos egészségkárosodást idézhet elő.

Ártalmas közfogyasztási cikkel visszaélés

189. §    (1)  Aki forgalomba hozatal céljából olyan közfogyasztási cikket készít vagy
               tart, amely az egészségre ártalmas, vétség miatt két évig terjedő
               szabadságvesztéssel büntetendő.
          (2)  Aki ártalmas közfogyasztási cikket forgalomba hoz, bűntett miatt három évig
               terjedő szabadságvesztéssel büntetendő.
          (3)  A büntetés egy évtől öt évig terjedő szabadságvesztés, ha a bűncselekményt
               a)   jelentős mennyiségű vagy értékű ártalmas közfogyasztási cikkre,
               b)   bűnszövetségben vagy
               c)   üzletszerűen
               követik el.
          (4)  Aki a (2) bekezdésben meghatározott bűncselekményt gondatlanságból követi
               el, vétség miatt egy évig terjedő szabadságvesztéssel büntetendő.
          (5)  Nem büntethető az (1) és (4) bekezdésben meghatározott bűncselekmény
               elkövetője, ha mihelyt tudomást szerez a közfogyasztási cikk ártalmas
               voltáról, mindent megtesz azért, hogy az ártalmas közfogyasztási cikk a
               birtokába visszakerüljön, illetve ne kerüljön forgalomba.

XVIII. FEJEZET
AZ EMBERI SZABADSÁG ELLENI BŰNCSELEKMÉNYEK

Emberrablás

190. §    (1)  Aki mást személyi szabadságától
               a)   erőszakkal, illetve az élet vagy testi épség ellen irányuló közvetlen
                    fenyegetéssel vagy
               b)   védekezésre vagy akaratnyilvánításra képtelen állapotba helyezésével
                    vagy ilyen állapotát kihasználva
               megfoszt, és szabadon bocsátását követelés teljesítésétől teszi függővé,
               bűntett miatt két évtől nyolc évig terjedő szabadságvesztéssel büntetendő.
          (2)  A büntetés öt évtől tizenöt évig terjedő szabadságvesztés, ha az
               emberrablást
               a)   tizennyolcadik életévét be nem töltött személy sérelmére,
               b)   bűnszövetségben,
               c)   fegyveresen,
               d)   felfegyverkezve vagy
               e)   hivatalos személy vagy külföldi hivatalos személy ellen, e minőségére
                    tekintettel
               követik el.
          (3)  A büntetés öt évtől húsz évig terjedő vagy életfogytig tartó
               szabadságvesztés, ha az emberrablást
               a)   tizennegyedik életévét be nem töltött személy sérelmére,
               b)   különösen súlyos hátrányt okozva vagy
               c)   halált okozva
               követik el.
          (4)  A büntetés tíz évtől húsz évig terjedő vagy életfogytig tartó
               szabadságvesztés, ha az emberrablás szándékos emberölést is megvalósít.
          (5)  Aki emberrablásra irányuló előkészületet követ el, három évig terjedő
               szabadságvesztéssel büntetendő.
          (6)  Korlátlanul enyhíthető annak a büntetése, aki az emberrablást – mielőtt
               abból súlyos következmény származott volna – önként abbahagyja.

Emberrablás feljelentésének elmulasztása

191. §         Aki hitelt érdemlő tudomást szerez arról, hogy emberrablás elkövetése
               készül, és erről az érintett személyt vagy a hatóságot, mihelyt teheti, nem
               tájékoztatja, ha az emberrablást megkísérlik vagy elkövetik, bűntett miatt
               három évig terjedő szabadságvesztéssel büntetendő.

Emberkereskedelem

192. §    (1)  Aki mást
               a)   elad, megvásárol, elcserél, ellenszolgáltatásként átad vagy átvesz,
                    illetve
               b)   az a) pontban meghatározott cselekmény megvalósítása érdekében
                    szállít, elszállásol, elrejt vagy másnak megszerez,
               bűntett miatt három évig terjedő szabadságvesztéssel büntetendő.
          (2)  Aki mást kizsákmányolás céljából elad, megvásárol, elcserél, átad, átvesz,
               toboroz, szállít, elszállásol, elrejt vagy másnak megszerez, egy évtől öt
               évig terjedő szabadságvesztéssel büntetendő.
          (3)  A büntetés két évtől nyolc évig terjedő szabadságvesztés, ha az
               emberkereskedelmet
               a)   személyi szabadságától megfosztott személy sérelmére,
               b)   erőszakkal vagy fenyegetéssel,
               c)   megtévesztéssel,
               d)   a sértett sanyargatásával,
               e)   az elkövető nevelése, felügyelete, gondozása vagy gyógykezelése alatt
                    álló személy sérelmére, illetve a sértettel kapcsolatban fennálló
                    egyéb hatalmi vagy befolyási viszonnyal visszaélve,
               f)   emberi test tiltott felhasználása céljából,
               g)   hivatalos személyként, e minőséget felhasználva,
               h)   bűnszövetségben vagy
               i)   üzletszerűen
               követik el.
          (4)  A büntetés öt évtől tíz évig terjedő szabadságvesztés, ha
               a)   a (2) bekezdésben meghatározott bűncselekményt tizennyolcadik életévét
                    be nem töltött személy sérelmére követik el,
               b)   a személyi szabadságától megfosztott személy sérelmére elkövetett, a
                    (2) bekezdésben meghatározott bűncselekmény a (3) bekezdés b)–i)
                    pontjaiban foglaltak valamelyike szerint minősül, vagy
               c)   a (2) bekezdésben meghatározott bűncselekmény különösen súlyos
                    hátrányt vagy életveszélyt okoz.
          (5)  A büntetés öt évtől tizenöt évig terjedő szabadságvesztés, ha
               a)   a (2) bekezdésben meghatározott bűncselekményt tizennegyedik életévét
                    be nem töltött személy sérelmére követik el,
               b)   a tizennyolcadik életévét be nem töltött személy sérelmére elkövetett.
                    a (2) bekezdésben meghatározott bűncselekmény a (3) bekezdés valamely
                    pontja szerint is minősül,
               c)   a tizennyolcadik életévét be nem töltött személy sérelmére elkövetett,
                    a (2) bekezdésben meghatározott bűncselekmény különösen súlyos
                    hátrányt vagy életveszélyt okoz, vagy
               d)   a (2) bekezdésben meghatározott bűncselekményt tizennyolcadik életévét
                    be nem töltött személy sérelmére gyermekpornográfia céljából követik
                    el.
          (6)  A büntetés öt évtől húsz évig terjedő vagy életfogytig tartó
               szabadságvesztés, ha
               a)   a tizennegyedik életévét be nem töltött személy sérelmére elkövetett,
                    a (2) bekezdésben meghatározott bűncselekmény a (3) bekezdés valamely
                    pontja szerint is minősül,
               b)   a tizennegyedik életévét be nem töltött személy sérelmére elkövetett,
                    a (2) bekezdésben meghatározott bűncselekmény különösen súlyos
                    hátrányt vagy életveszélyt okoz, vagy
               c)   a (2) bekezdésben meghatározott bűncselekményt tizennegyedik életévét
                    be nem töltött személy sérelmére gyermekpornográfia céljából követik
                    el.
          (7)  Aki emberkereskedelemre irányuló előkészületet követ el, vétség miatt két
               évig terjedő szabadságvesztéssel büntetendő.
          (8)  E § alkalmazásában kizsákmányolás a kiszolgáltatott helyzetbe hozott vagy
               helyzetben tartott sértett e helyzetének kihasználásával előny szerzésére
               törekvés.

Kényszermunka

193. §    (1)  Aki mást annak kiszolgáltatott helyzetét kihasználva, illetve erőszakkal
               vagy fenyegetéssel munkavégzésre kényszerít, bűntett miatt egy évtől öt
               évig terjedő szabadságvesztéssel büntetendő.
          (2)  A büntetés két évtől nyolc évig terjedő szabadságvesztés, ha a
               kényszermunkát
               a)   a sértett sanyargatásával,
               b)   jelentős érdeksérelmet okozva vagy
               c)   tizennyolcadik életévét be nem töltött személy sérelmére
               követik el.

Személyi szabadság megsértése

194. §    (1)  Aki mást személyi szabadságától megfoszt, bűntett miatt három évig terjedő
               szabadságvesztéssel büntetendő.
          (2)  A büntetés egy évtől öt évig terjedő szabadságvesztés, ha a személyi
               szabadság megsértését
               a)   tizennyolcadik életévét be nem töltött személy sérelmére,
               b)   aljas indokból vagy célból,
               c)   a sértett sanyargatásával,
               d)   védekezésre képtelen személy sérelmére,
               e)   fegyveresen,
               f)   felfegyverkezve,
               g)   jelentős érdeksérelmet okozva vagy
               h)   hivatalos eljárás színlelésével
               követik el.
          (3)  A büntetés két évtől nyolc évig terjedő szabadságvesztés, ha a
               tizennyolcadik életévét be nem töltött személy sérelmére elkövetett
               bűncselekmény a (2) bekezdés b) vagy c) pontja szerint is minősül.

Kényszerítés

195. §         Aki mást erőszakkal vagy fenyegetéssel arra kényszerít, hogy valamit
               tegyen, ne tegyen vagy eltűrjön, és ezzel jelentős érdeksérelmet okoz, ha
               más bűncselekmény nem valósul meg, bűntett miatt három évig terjedő
               szabadságvesztéssel büntetendő.

XIX. FEJEZET
A NEMI ÉLET SZABADSÁGA ÉS A NEMI ERKÖLCS ELLENI BŰNCSELEKMÉNYEK

Szexuális kényszerítés

196. §    (1)  Aki mást szexuális cselekményre vagy annak eltűrésére kényszerít, bűntett
               miatt egy évtől öt évig terjedő szabadságvesztéssel büntetendő.
          (2)  Két évtől nyolc évig terjedő szabadságvesztéssel büntetendő, aki a
               szexuális kényszerítést
               a)   tizennyolcadik életévét be nem töltött személy sérelmére,
               b)   a hozzátartozója, vagy nevelése, felügyelete, gondozása, gyógykezelése
                    alatt álló személy sérelmére, illetve a sértettel kapcsolatban
                    fennálló egyéb hatalmi vagy befolyási viszonyával visszaélve
               követi el.
          (3)  A büntetés öt évtől tíz évig terjedő szabadságvesztés, ha a szexuális
               kényszerítést tizennegyedik életévét be nem töltött személy sérelmére
               követik el.

Szexuális erőszak

197. §    (1)  Szexuális erőszakot követ el, és bűntett miatt két évtől nyolc évig terjedő
               szabadságvesztéssel büntetendő, aki
               a)   a szexuális kényszerítést erőszakkal, illetve az élet vagy a testi
                    épség elleni közvetlen fenyegetéssel követi el,
               b)   más védekezésre vagy akaratnyilvánításra képtelen állapotát szexuális
                    cselekményre használja fel.
          (2)  Szexuális erőszakot követ el az is, és öt évtől tíz évig terjedő
               szabadságvesztés büntetéssel büntetendő, aki tizenkettedik életévét be nem
               töltött személlyel szexuális cselekményt végez vagy végeztet.
          (3)  A büntetés öt évtől tíz évig terjedő szabadságvesztés, ha az (1)
               bekezdésben meghatározott bűncselekményt
               a)   tizennyolcadik életévét be nem töltött személy sérelmére követik el,
               b)   az elkövető a hozzátartozója, vagy nevelése, felügyelete, gondozása,
                    gyógykezelése, illetve egyéb módon a hatalma vagy befolyása alatt álló
                    személy sérelmére követi el, vagy
               c)   azonos alkalommal, egymás cselekményéről tudva, többen követik el.
          (4)  Öt évtől tizenöt évig terjedő szabadságvesztéssel büntetendő,
               a)   aki a (2) bekezdésben meghatározott bűncselekményt
                    aa)  az (1) bekezdésben meghatározott módon,
                    ab)  a (3) bekezdés b) pontjában meghatározott sértett sérelmére, vagy
                    ac)  a (3) bekezdés c) pontjában meghatározott módon
                    követi el, vagy
               b)   ha a (3) bekezdés a) pontjában meghatározott bűncselekmény a (3)
                    bekezdés b) vagy c) pontja szerint is minősül.
          (4a) A büntetés öt évtől húsz évig terjedő szabadságvesztés, ha a (4) bekezdés
               a) pont aa) alpontjában meghatározott bűncselekmény a (4) bekezdés a) pont
               ab) vagy ac) alpontja szerint is minősül.
          (5)  Aki szexuális erőszak elkövetéséhez szükséges vagy azt könnyítő
               feltételeket biztosítja, bűntett miatt három évig terjedő
               szabadságvesztéssel büntetendő.

Szexuális visszaélés

198. §    (1)  Az a tizennyolcadik életévét betöltött személy, aki tizennegyedik életévét
               be nem töltött személlyel szexuális cselekményt végez, vagy ilyen személyt
               arra bír rá, hogy mással szexuális cselekményt végezzen, bűntett miatt egy
               évtől öt évig terjedő szabadságvesztéssel büntetendő.
          (2)  Az a tizennyolcadik életévét betöltött személy, aki tizennegyedik életévét
               be nem töltött személyt arra törekszik rábírni, hogy vele vagy mással
               szexuális cselekményt végezzen, három évig terjedő szabadságvesztéssel
               büntetendő.
          (3)  Ha a sértett az elkövető hozzátartozója vagy nevelése, felügyelete,
               gondozása, gyógykezelése alatt áll, illetve az elkövető a szexuális
               visszaélést a sértettel kapcsolatban fennálló egyéb hatalmi vagy befolyási
               viszonyával visszaélve követi el, a büntetés
               a)   az (1) bekezdésben meghatározott esetben két évtől nyolc évig,
               b)   a (2) bekezdésben meghatározott esetben egy évtől öt évig
               terjedő szabadságvesztés.
          (4)  Az a tizennyolcadik életévét betöltött személy, aki tizennegyedik életévét
               betöltött, de tizennyolcadik életévét be nem töltött személlyel a vele
               kapcsolatban fennálló hatalmi vagy befolyási viszonyával visszaélve
               szexuális cselekményt végez, három évig terjedő szabadságvesztéssel
               büntetendő.

Vérfertőzés

199. §    (1)  Aki egyenesági rokonával szexuális cselekményt végez, bűntett miatt három
               évig terjedő szabadságvesztéssel büntetendő.
          (2)  Aki testvérével közösül, vétség miatt két évig terjedő szabadságvesztéssel
               büntetendő.
          (3)  Az (1) bekezdésben meghatározott bűncselekmény miatt nem büntethető a
               leszármazó, ha a cselekmény elkövetésekor tizennyolcadik életévét nem
               töltötte be.

Kerítés

200. §    (1)  Aki haszonszerzés céljából valakit szexuális cselekmény végzésére másnak
               megszerez, bűntett miatt három évig terjedő szabadságvesztéssel büntetendő.
          (2)  Kerítést követ el, és az (1) bekezdés szerint büntetendő az is, aki
               tizennyolcadik életévét be nem töltött személyt prostitúcióra felajánl vagy
               felhív.
          (3)  A büntetés egy évtől öt évig terjedő szabadságvesztés, ha a kerítés
               üzletszerű.
          (4)  A büntetés két évtől nyolc évig terjedő szabadságvesztés, ha az (1)
               bekezdésben meghatározott kerítést
               a)   tizennyolcadik életévét be nem töltött személy sérelmére,
               b)   az elkövető hozzátartozója, nevelése, felügyelete vagy gondozása alatt
                    álló sérelmére, vagy a sértettel kapcsolatban fennálló egyéb hatalmi
                    vagy befolyási viszonyával visszaélve,
               c)   megtévesztéssel, erőszakkal vagy fenyegetéssel
               követik el.
          (5)  A büntetés öt évtől tíz évig terjedő szabadságvesztés, ha a (4) bekezdés a)
               vagy b) pontjában meghatározott kerítés a c) pont szerint is minősül.
          (6)  Aki üzletszerű kerítés elkövetésében megállapodik, három évig terjedő
               szabadságvesztéssel büntetendő.

Prostitúció elősegítése

201. §    (1)  Aki
               a)   mást prostitúcióra rábír,
               b)   épületet vagy egyéb helyet prostitúció céljára másnak a rendelkezésére
                    bocsát,
               c)   tizennyolcadik életévét be nem töltött személy prostitúciójához
                    segítséget nyújt,
               bűntett miatt három évig terjedő szabadságvesztéssel büntetendő.
          (2)  Egy évtől öt évig terjedő szabadságvesztéssel büntetendő, aki
               tizennyolcadik életévét be nem töltött személyt bír rá prostitúcióra.
          (3)  Aki bordélyházat tart fenn, vezet, vagy annak működéséhez anyagi eszközöket
               szolgáltat, egy évtől öt évig terjedő szabadságvesztéssel büntetendő.

Kitartottság

202. §         Aki prostitúciót folytató személlyel egészben vagy részben kitartatja
               magát, bűntett miatt három évig terjedő szabadságvesztéssel büntetendő.

Gyermekprostitúció kihasználása

203. §    (1)  Aki tizennyolcadik életévét be nem töltött személy prostitúciójából
               haszonszerzésre törekszik, bűntett miatt három évig terjedő
               szabadságvesztéssel büntetendő.
          (2)  Az (1) bekezdés szerint büntetendő, aki tizennyolcadik életévét be nem
               töltött személlyel való szexuális cselekményért ellenszolgáltatást nyújt.
          (3)  Aki részben vagy egészben tizennyolcadik életévét be nem töltött,
               prostitúciót folytató személlyel tartatja ki magát, egy évtől öt évig
               terjedő szabadságvesztéssel büntetendő.
          (4)  Aki olyan bordélyházat tart fenn, vezet, vagy olyan bordélyház működéséhez
               szolgáltat anyagi eszközöket, amelyben tizennyolcadik életévét be nem
               töltött személy folytat prostitúciót, két évtől nyolc évig terjedő
               szabadságvesztéssel büntetendő.

Gyermekpornográfia

204. §    (1)  Aki tizennyolcadik életévét be nem töltött személyről vagy személyekről
               pornográf felvételt
               a)   megszerez vagy tart, bűntett miatt három évig,
               b)   készít, kínál, átad vagy hozzáférhetővé tesz, egy évtől öt évig,
               c)   forgalomba hoz, azzal kereskedik, illetve ilyen felvételt a nagy
                    nyilvánosság számára hozzáférhetővé tesz, két évtől nyolc évig
               terjedő szabadságvesztéssel büntetendő.
          (2)  Két évtől nyolc évig terjedő szabadságvesztéssel büntetendő, aki az (1)
               bekezdés b) pontjában meghatározott bűncselekményt az elkövető nevelése,
               felügyelete, gondozása vagy gyógykezelése alatt álló személy sérelmére,
               illetve a sértettel kapcsolatban fennálló egyéb hatalmi vagy befolyási
               viszonnyal visszaélve követi el.
          (3)  Egy évtől öt évig terjedő szabadságvesztéssel büntetendő, aki az (1)
               bekezdés c) pontjában meghatározott bűncselekményhez anyagi eszközöket
               szolgáltat.
          (4)  Aki tizennyolcadik életévét be nem töltött személyt vagy személyeket
               pornográf műsorban
               a)   szereplésre felhív, három évig,
               b)   szerepeltet, egy évtől öt évig
               terjedő szabadságvesztéssel büntetendő.
          (5)  Három évig terjedő szabadságvesztéssel büntetendő, aki
               a)   tizennyolcadik életévét be nem töltött személyt vagy személyeket
                    pornográf felvételen való szereplésre felhív,
               b)   olyan pornográf műsoron vesz részt, amelyben tizennyolcadik életévét
                    be nem töltött személy szerepel vagy ilyen személyek szerepelnek,
               c)   tizennyolcadik életévét be nem töltött személy vagy személyek
                    pornográf műsorban való szerepeltetéséhez anyagi eszközöket
                    szolgáltat.
          (6)  Aki tizennegyedik életévét be nem töltött személyről vagy személyekről
               pornográf felvétel készítéséhez, forgalomba hozatalához vagy az azzal való
               kereskedelemhez szükséges vagy azt könnyítő feltételeket biztosítja, vétség
               miatt két évig terjedő szabadságvesztéssel büntetendő.
          (7)  E § alkalmazásában
               a)   pornográf felvétel: az olyan videó-, film- vagy fényképfelvétel,
                    illetve más módon előállított képfelvétel, amely a nemiséget súlyosan
                    szeméremsértő nyíltsággal, célzatosan a nemi vágy felkeltésére
                    irányuló módon ábrázolja,
               b)   pornográf műsor: a nemiséget súlyosan szeméremsértő nyíltsággal
                    megjelenítő, célzatosan a nemi vágy felkeltésére irányuló cselekvés
                    vagy előadás.

Szeméremsértés

205. §    (1)  Aki magát nemi vágyának felkeltése vagy kielégítése céljából más előtt
               szeméremsértő módon mutogatja, vétség miatt két évig terjedő
               szabadságvesztéssel büntetendő.
          (2)  Az a tizennyolcadik életévét betöltött személy, aki nemi vágyának
               felkeltése vagy kielégítése céljából tizennegyedik életévét be nem töltött
               személy előtt szeméremsértő magatartást tanúsít, ha súlyosabb bűncselekmény
               nem valósul meg, bűntett miatt három évig terjedő szabadságvesztéssel
               büntetendő.
          (3)  Ha súlyosabb bűncselekmény nem valósul meg, az (1) bekezdés szerint
               büntetendő, aki mással szemben olyan szeméremsértő magatartást tanúsít,
               amely a sértett emberi méltóságát sérti.

Kitiltás

206. §         Gyermekprostitúció kihasználása, prostitúció elősegítése, kitartottság és
               szeméremsértés elkövetőjével szemben kitiltásnak is helye van.

Magánindítvány

207. §         A 196. § (1) bekezdésében, a 197. § (1) bekezdés a) pontjában, és a 205. §
               (3) bekezdésében meghatározott bűncselekmény csak magánindítványra
               büntethető, kivéve, ha azzal összefüggően nem magánindítványra büntetendő
               bűncselekményt is elkövetnek.

XX. FEJEZET
A GYERMEKEK ÉRDEKÉT SÉRTŐ ÉS A CSALÁD ELLENI BŰNCSELEKMÉNYEK

Kiskorú veszélyeztetése

208. §    (1)  A kiskorú nevelésére, felügyeletére vagy gondozására köteles személy –
               ideértve a szülői felügyeletet gyakorló szülő, illetve gyám élettársát,
               továbbá a szülői felügyeleti jogától megfosztott szülőt is, ha a kiskorúval
               közös háztartásban vagy egy lakásban él –, aki e feladatából eredő
               kötelességét súlyosan megszegi, és ezzel a kiskorú testi, értelmi, erkölcsi
               vagy érzelmi fejlődését veszélyezteti, bűntett miatt egy évtől öt évig
               terjedő szabadságvesztéssel büntetendő.
          (2)  Ha súlyosabb bűncselekmény nem valósul meg, az (1) bekezdés szerint
               büntetendő az a tizennyolcadik életévét betöltött személy, aki
               tizennyolcadik életévét be nem töltött személyt
               a)   bűncselekmény vagy szabálysértés elkövetésére, illetve züllött életmód
                    folytatására rábír vagy rábírni törekszik,
               b)   bűncselekmény elkövetéséhez felajánl.

Gyermekmunka

209. §         Aki
               a)   a tizennyolcadik életévét be nem töltött személyek foglalkoztatására
                    vonatkozó törvényi előírásokat megszegi, vagy
               b)   keresőtevékenység folytatására jogosító engedéllyel nem rendelkező
                    tizennyolcadik életévét be nem töltött harmadik országbeli
                    állampolgárt foglalkoztat,
               bűntett miatt három évig terjedő szabadságvesztéssel büntetendő.

Kiskorúval való kapcsolattartás akadályozása

210. §    (1)  Aki a hatósági határozat alapján nála elhelyezett kiskorú és a kiskorúval
               kapcsolattartásra jogosult személy közötti kapcsolat kialakítását vagy
               fenntartását a kapcsolattartás kikényszerítése érdekében alkalmazott bírság
               kiszabását követően is önhibájából akadályozza, vétség miatt egy évig
               terjedő szabadságvesztéssel büntetendő.
          (2)  Nem büntethető az elkövető, ha a kapcsolattartást az elsőfokú ítélet
               meghozataláig megfelelően biztosítja, és az elmaradt kapcsolattartási
               formák pótlását megkezdi.

Kiskorú elhelyezésének megváltoztatása

211. §    (1)  Aki végrehajtható hatósági határozat alapján elhelyezett kiskorút attól,
               akinél a hatóság elhelyezte, annak beleegyezése nélkül, az elhelyezés
               tartós megváltoztatása céljából elvisz, illetve a kiskorút rejtve vagy
               titokban tartja, vétség miatt egy évig terjedő szabadságvesztéssel
               büntetendő.
          (2)  Aki az (1) bekezdésben meghatározott bűncselekmény elkövetése során az
               elvitelkor erőszakot, illetve az élet vagy a testi épség ellen irányuló
               közvetlen fenyegetést alkalmaz, bűntett miatt három évig terjedő
               szabadságvesztéssel büntetendő.

Tartási kötelezettség elmulasztása

212. §    (1)  Aki jogszabályon alapuló és végrehajtható hatósági határozatban előírt
               gyermektartási kötelezettségét önhibájából nem teljesíti, vétség miatt két
               évig terjedő szabadságvesztéssel büntetendő.
          (2)  Aki jogszabályon alapuló és végrehajtható hatósági határozatban előírt
               tartási kötelezettségét önhibájából nem teljesíti, és ezzel a jogosultat
               súlyos nélkülözésnek teszi ki, bűntett miatt három évig terjedő
               szabadságvesztéssel büntetendő.
          (3)  Az (1) bekezdés alapján az elkövető nem büntethető, a (2) bekezdés esetén
               büntetése korlátlanul enyhíthető, ha kötelezettségének az elsőfokú ítélet
               meghozataláig eleget tesz.

Kapcsolati erőszak

212/A. §  (1)  Aki gyermekének szülője, továbbá az elkövetéskor vagy korábban vele közös
               háztartásban vagy egy lakásban élő hozzátartozója, volt házastársa, volt
               élettársa, gondnoka, gondnokoltja, gyámja vagy gyámoltja sérelmére
               rendszeresen
               a)   az emberi méltóságot súlyosan sértő, megalázó és erőszakos magatartást
                    tanúsít,
               b)   a közös gazdálkodás körébe vagy közös vagyonba tartozó anyagi javakat
                    von el és ezzel a sértettet súlyos nélkülözésnek tesz ki,
               ha súlyosabb bűncselekmény nem valósul meg, vétség miatt két évig terjedő
               szabadságvesztéssel büntetendő.
          (2)  Aki az (1) bekezdésben meghatározott személy sérelmére rendszeresen követ
               el
               a)   a 164. § (2) bekezdése szerinti testi sértést vagy a 227. § (2)
                    bekezdése szerinti becsületsértést, bűntett miatt három évig,
               b)   a 164. § (3) és (4) bekezdése szerinti testi sértést, a 194. § (1)
                    bekezdése szerinti személyi szabadság megsértését vagy kényszerítést,
                    egy évtől öt évig
               terjedő szabadságvesztéssel büntetendő.
          (3)  Kapcsolati erőszak elkövetőjével szemben kitiltásnak is helye van.
          (4)  Az (1) bekezdésben meghatározott bűncselekmény csak magánindítványra
               büntethető.

Családi jogállás megsértése

213. §    (1)  Aki más családi jogállását megváltoztatja vagy megszünteti, bűntett miatt
               három évig terjedő szabadságvesztéssel büntetendő.
          (2)  A büntetés egy évtől öt évig terjedő szabadságvesztés, ha a családi
               jogállás megsértését
               a)   egészségügyi szolgáltató vagy gyermekjóléti, gyermekvédelmi intézmény
                    alkalmazottja foglalkozása körében,
               b)   a tizennyolcadik életévét be nem töltött személy nevelésére,
                    felügyeletére vagy gondozására köteles személy
               követi el.
          (3)  Ha a családi jogállás megsértését egészségügyi szolgáltató vagy
               gyermekjóléti, gyermekvédelmi intézmény alkalmazottja foglalkozása körében
               gondatlanságból követi el, vétség miatt egy évig terjedő
               szabadságvesztéssel büntetendő.

Kettős házasság

214. §         Aki házasságának fennállása alatt újabb házasságot köt, vagy aki házas
               személlyel házasságot köt, bűntett miatt három évig terjedő
               szabadságvesztéssel büntetendő.

XXI. FEJEZET
AZ EMBERI MÉLTÓSÁG ÉS EGYES ALAPVETŐ JOGOK ELLENI BŰNCSELEKMÉNYEK

A lelkiismereti és vallásszabadság megsértése

215. §         Aki mást
               a)   lelkiismereti szabadságában erőszakkal vagy fenyegetéssel korlátoz,
               b)   vallásának szabad gyakorlásában erőszakkal vagy fenyegetéssel
                    akadályoz,
               bűntett miatt három évig terjedő szabadságvesztéssel büntetendő.

Közösség tagja elleni erőszak

216. §    (1)  Aki más valamely nemzeti, etnikai, faji, vallási csoporthoz vagy a lakosság
               egyes csoportjaihoz tartozása vagy vélt tartozása, így különösen
               fogyatékossága, nemi identitása, szexuális irányultsága miatt olyan,
               kihívóan közösségellenes magatartást tanúsít, amely alkalmas arra, hogy az
               adott csoport tagjában riadalmat keltsen, bűntett miatt három évig terjedő
               szabadságvesztéssel büntetendő.
          (2)  Aki mást valamely nemzeti, etnikai, faji, vallási csoporthoz vagy a
               lakosság egyes csoportjaihoz tartozása vagy vélt tartozása, így különösen
               fogyatékossága, nemi identitása, szexuális irányultsága miatt bántalmaz,
               illetve erőszakkal vagy fenyegetéssel arra kényszerít, hogy valamit tegyen,
               ne tegyen vagy eltűrjön, egy évtől öt évig terjedő szabadságvesztéssel
               büntetendő.
          (3)  A büntetés két évtől nyolc évig terjedő szabadságvesztés, ha a közösség
               tagja elleni erőszakot
               a)   fegyveresen,
               b)   felfegyverkezve,
               c)   jelentős érdeksérelmet okozva,
               d)   a sértett sanyargatásával,
               e)   csoportosan vagy
               f)   bűnszövetségben
               követik el.
          (4)  Aki a közösség tagja elleni erőszakra irányuló előkészületet követ el,
               vétség miatt két évig terjedő szabadságvesztéssel büntetendő.

Az egyesülési, a gyülekezési szabadság, valamint a választási gyűlésen való részvétel
jogának megsértése

217. §         Aki mást egyesülési vagy gyülekezési jogának gyakorlásában, valamint
               választási gyűlésen való részvételében erőszakkal vagy fenyegetéssel
               akadályoz, bűntett miatt három évig terjedő szabadságvesztéssel büntetendő.

Egészségügyi önrendelkezési jog megsértése

218. §    (1)  Aki beleegyezéshez vagy hozzájáruláshoz kötött
               a)   az emberi génállomány megváltoztatásával, az embrió génállományának
                    megváltoztatásával, emberi reprodukcióval vagy a születendő gyermek
                    nemének megválasztásával kapcsolatos egészségügyi beavatkozást,
               b)   emberen, embrióval vagy ivarsejttel végezhető orvostudományi kutatást,
               c)   az átültetés céljából végzett szerv- vagy szövetkivételt, illetve
                    szerv- vagy szövetátültetést
               a jogosult beleegyezése vagy hozzájárulása nélkül végez, vagy a beleegyezés
               és a hozzájárulás jogának gyakorlásához szükséges, törvényben előírt
               megfelelő tájékoztatást elmulasztja, bűntett miatt három évig terjedő
               szabadságvesztéssel büntetendő.
          (2)  Az (1) bekezdés szerint büntetendő, aki tiltakozó nyilatkozat ellenére
               halottból szervet vagy szövetet távolít el.
          (3)  Aki a beleegyezéshez vagy hozzájáruláshoz kötött, az (1) bekezdés szerinti
               egészségügyi beavatkozást, orvostudományi kutatást, szerv- vagy
               szövetkivételt, illetve szerv- vagy szövetátültetést gondatlanságból a
               jogosult beleegyezése vagy hozzájárulása nélkül végez, vétség miatt egy
               évig terjedő szabadságvesztéssel büntetendő.

Személyes adattal visszaélés

219. §    (1)  Aki a személyes adatok védelméről vagy kezeléséről szóló törvényi
               rendelkezések megszegésével haszonszerzési célból vagy jelentős
               érdeksérelmet okozva
               a)   jogosulatlanul vagy a céltól eltérően személyes adatot kezel, vagy
               b)   az adatok biztonságát szolgáló intézkedést elmulasztja,
               vétség miatt egy évig terjedő szabadságvesztéssel büntetendő.
          (2)  Az (1) bekezdés szerint büntetendő az is, aki a személyes adatok védelméről
               vagy kezeléséről szóló törvényi rendelkezések megszegésével az érintett
               tájékoztatására vonatkozó kötelezettségének nem tesz eleget, és ezzel más
               vagy mások érdekeit jelentősen sérti.
          (3)  A büntetés két évig terjedő szabadságvesztés, ha a személyes adattal
               visszaélést különleges adatra követik el.
          (4)  A büntetés bűntett miatt három évig terjedő szabadságvesztés, ha személyes
               adattal visszaélést hivatalos személyként vagy közmegbízatás
               felhasználásával követik el.

Közérdekű adattal visszaélés

220. §    (1)  Aki a közérdekű adatok nyilvánosságáról szóló törvényi rendelkezések
               megszegésével
               a)   közérdekű adatot az adatigénylő elől eltitkol, vagy azt követően, hogy
                    a bíróság jogerősen a közérdekű adat közlésére kötelezte,
                    tájékoztatási kötelezettségének nem tesz eleget,
               b)   közérdekű adatot hozzáférhetetlenné tesz vagy meghamisít, illetve
               c)   hamis vagy hamisított közérdekű adatot hozzáférhetővé vagy közzé tesz,
               vétség miatt két évig terjedő szabadságvesztéssel büntetendő.
          (2)  A büntetés bűntett miatt három évig terjedő szabadságvesztés, ha a
               közérdekű adattal visszaélést jogtalan haszonszerzés végett követik el.

Magánlaksértés

221. §    (1)  Aki más lakásába, egyéb helyiségébe vagy ezekhez tartozó bekerített helyre
               erőszakkal, fenyegetéssel vagy hivatalos eljárás színlelésével bemegy,
               illetve ott bent marad, vétség miatt két évig terjedő szabadságvesztéssel
               büntetendő.
          (2)  Bűntett miatt három évig terjedő szabadságvesztéssel büntetendő, aki másnak
               a lakásába, egyéb helyiségébe vagy az ezekhez tartozó bekerített helyre, az
               ott lakó vagy azzal rendelkező akarata ellenére vagy megtévesztéssel
               a)   éjjel,
               b)   fegyveresen,
               c)   felfegyverkezve vagy
               d)   csoportosan
               bemegy, vagy ott bent marad.
          (3)  Aki mást megakadályoz abban, hogy lakásába, egyéb helyiségébe vagy az
               ezekhez tartozó bekerített helyre bemenjen,
               a)   ha az (1) bekezdésben meghatározott módon követi el, az (1) bekezdés
                    szerint,
               b)   ha a (2) bekezdésben meghatározott módon követi el, a (2) bekezdés
                    szerint
               büntetendő.
          (4)  A büntetés bűntett miatt egy évtől öt évig terjedő szabadságvesztés, ha az
               (1) bekezdésben meghatározott bűncselekményt a (2) bekezdésben
               meghatározott módon követik el.

Zaklatás

222. §    (1)  Aki abból a célból, hogy mást megfélemlítsen, vagy más magánéletébe,
               illetve mindennapi életvitelébe önkényesen beavatkozzon, őt rendszeresen
               vagy tartósan háborgatja, ha súlyosabb bűncselekmény nem valósul meg,
               vétség miatt egy évig terjedő szabadságvesztéssel büntetendő.
          (2)  Aki félelemkeltés céljából
               a)   mást vagy rá tekintettel hozzátartozóját személy elleni erőszakos vagy
                    közveszélyt okozó büntetendő cselekmény elkövetésével megfenyeget,
                    vagy
               b)   azt a látszatot kelti, hogy más életét, testi épségét vagy egészségét
                    sértő vagy közvetlenül veszélyeztető esemény következik be,
               vétség miatt két évig terjedő szabadságvesztéssel büntetendő.
          (3)  Aki a zaklatást
               a)   házastársa, volt házastársa, élettársa vagy volt élettársa sérelmére,
               b)   nevelése, felügyelete, gondozása vagy gyógykezelése alatt álló személy
                    sérelmére, illetve
               c)   hatalmi vagy befolyási helyzetével visszaélve
               követi el, az (1) bekezdésben meghatározott esetben két évig, a (2)
               bekezdésben meghatározott esetben bűntett miatt három évig terjedő
               szabadságvesztéssel büntetendő.

Magántitok megsértése

223. §    (1)  Aki a foglalkozásánál vagy közmegbízatásánál fogva tudomására jutott
               magántitkot alapos ok nélkül felfedi, vétség miatt elzárással büntetendő.
          (2)  A büntetés egy évig terjedő szabadságvesztés, ha a bűncselekmény jelentős
               érdeksérelmet okoz.

Levéltitok megsértése

224. §    (1)  Aki
               a)   másnak közlést tartalmazó zárt küldeményét megsemmisíti, a tartalmának
                    megismerése végett felbontja, megszerzi, vagy ilyen célból
                    illetéktelen személynek átadja, illetve
               b)   elektronikus hírközlő hálózat útján másnak továbbított közleményt
                    kifürkész,
               ha súlyosabb bűncselekmény nem valósul meg, vétség miatt elzárással
               büntetendő.
          (2)  A büntetés egy évig terjedő szabadságvesztés, ha az (1) bekezdésben
               meghatározott bűncselekményt foglalkozás vagy közmegbízatás
               felhasználásával követik el.
          (3)  A büntetés
               a)   két évig terjedő szabadságvesztés, ha az (1) bekezdésben meghatározott
                    bűncselekmény,
               b)   bűntett miatt három évig terjedő szabadságvesztés, ha a (2)
                    bekezdésben meghatározott bűncselekmény
               jelentős érdeksérelmet okoz.

Kiszolgáltatott személy megalázása

225. §    (1)  Aki mást, annak kiszolgáltatott élethelyzetét kihasználva arra bír rá, hogy
               magát megalázó magatartást tanúsítson, ha súlyosabb bűncselekmény nem
               valósul meg, vétség miatt egy évig terjedő szabadságvesztéssel büntetendő.
          (2)  A büntetés két évig terjedő szabadságvesztés, ha az elkövető
               a)   az (1) bekezdés szerinti magatartásra való rábírás során
                    ellenszolgáltatást ad vagy ígér,
               b)   a magát megalázó személyről felvételt készít, vagy ilyen felvételt a
                    nagy nyilvánosság számára hozzáférhetővé tesz.
          (3)  A büntetés bűntett miatt három évig terjedő szabadságvesztés, ha a
               bűncselekményt üzletszerűen követik el.

Rágalmazás

226. §    (1)  Aki valakiről más előtt a becsület csorbítására alkalmas tényt állít,
               híresztel, vagy ilyen tényre közvetlenül utaló kifejezést használ, vétség
               miatt egy évig terjedő szabadságvesztéssel büntetendő.
          (2)  A büntetés két évig terjedő szabadságvesztés, ha a rágalmazást
               a)   aljas indokból vagy célból,
               b)   nagy nyilvánosság előtt, vagy
               c)   jelentős érdeksérelmet okozva
               követik el.

Becsület csorbítására alkalmas hamis hang- vagy képfelvétel készítése

226/A. §  (1)  Aki abból a célból, hogy más vagy mások becsületét csorbítsa, hamis,
               hamisított vagy valótlan tartalmú hang- vagy képfelvételt készít, ha más
               bűncselekmény nem valósul meg, vétség miatt egy évig terjedő
               szabadságvesztéssel büntetendő.

Becsület csorbítására alkalmas hamis hang- vagy képfelvétel nyilvánosságra hozatala

226/B. §  (1)  Aki abból a célból, hogy más vagy mások becsületét csorbítsa, hamis,
               hamisított vagy valótlan tartalmú hang- vagy képfelvételt hozzáférhetővé
               tesz, vétség miatt két évig terjedő szabadságvesztéssel büntetendő.
          (2)  A büntetés bűntett miatt három évig terjedő szabadságvesztés, ha a
               bűncselekményt
               a)   nagy nyilvánosság előtt, vagy
               b)   jelentős érdeksérelmet okozva
               követik el.

Becsületsértés

227. §    (1)  Aki a 226. §-ban meghatározottakon kívül mással szemben
               a)   a sértett munkakörének ellátásával, közmegbízatásának teljesítésével
                    vagy közérdekű tevékenységével összefüggésben vagy
               b)   nagy nyilvánosság előtt
               a becsület csorbítására alkalmas kifejezést használ, vagy egyéb ilyen
               cselekményt követ el, vétség miatt egy évig terjedő szabadságvesztéssel
               büntetendő.
          (2)  Az (1) bekezdés szerint büntetendő, aki a becsületsértést tettlegesen
               követi el.

Kegyeletsértés

228. §         Aki halottat vagy emlékét a 226. vagy a 227. §-ban meghatározott módon
               meggyalázza, vétség miatt az ott meghatározott büntetéssel büntetendő.

A valóság bizonyítása

229. §    (1)  A 226–228. §-ban meghatározott bűncselekmény miatt nem büntethető az
               elkövető, ha a becsület csorbítására alkalmas tény valónak bizonyul.
          (2)  A valóság bizonyításának akkor van helye, ha a tény állítását,
               híresztelését, illetve az arra közvetlenül utaló kifejezés használatát a
               közérdek vagy bárkinek a jogos érdeke indokolta.

Kitiltás

230. §         A zaklatás elkövetőjével szemben kitiltásnak is helye van.

Magánindítvány

231. §    (1)  A 218. §-ban meghatározott bűncselekmény csak magánindítványra büntethető,
               kivéve, ha azzal összefüggésben nem magánindítványra büntetendő
               bűncselekményt is elkövetnek. A 218. § (2) bekezdése esetén a
               magánindítványt az egészségügyről szóló törvényben meghatározott,
               nyilatkozatra jogosult személy, illetve az elhalt hozzátartozója vagy
               örököse terjesztheti elő.
          (2)  A 221–228. §-ban meghatározott bűncselekmény csak magánindítványra
               büntethető, kivéve, ha a 227. §-ban meghatározott bűncselekményt
               rendvédelmi szerv tagjának sérelmére követik el.
          (3)  A 228. § esetén a magánindítványt az elhalt hozzátartozója vagy örököse
               terjesztheti elő.

XXII. FEJEZET
A KÖZLEKEDÉSI BŰNCSELEKMÉNYEK

A közlekedés biztonsága elleni bűncselekmény

232. §    (1)  Aki közlekedési útvonal, jármű, üzemi berendezés vagy ezek tartozéka
               megrongálásával vagy megsemmisítésével, akadály létesítésével, közlekedési
               jelzés eltávolításával vagy megváltoztatásával, megtévesztő jelzéssel,
               közlekedő jármű vezetője ellen erőszak vagy fenyegetés alkalmazásával vagy
               más hasonló módon más vagy mások életét vagy testi épségét veszélyezteti,
               bűntett miatt három évig terjedő szabadságvesztéssel büntetendő.
          (2)  A büntetés
               a)   egy évtől öt évig terjedő szabadságvesztés, ha a bűncselekmény súlyos
                    testi sértést,
               b)   két évtől nyolc évig terjedő szabadságvesztés, ha a bűncselekmény
                    maradandó fogyatékosságot, súlyos egészségromlást vagy
                    tömegszerencsétlenséget,
               c)   öt évtől tíz évig terjedő szabadságvesztés, ha a bűncselekmény halált,
               d)   öt évtől tizenöt évig terjedő szabadságvesztés, ha a bűncselekmény
                    kettőnél több ember halálát okozza, vagy halálos
                    tömegszerencsétlenséget
               okoz.
          (3)  Aki az (1) bekezdésben meghatározott bűncselekményre irányuló előkészületet
               követ el, vétség miatt egy évig terjedő szabadságvesztéssel büntetendő.
          (4)  Aki az (1) bekezdésben meghatározott bűncselekményt gondatlanságból követi
               el, vétség miatt egy évig terjedő szabadságvesztéssel, a (2) bekezdésben
               meghatározott esetekben, az ott tett megkülönböztetés szerint két évig,
               három évig, egy évtől öt évig, illetve két évtől nyolc évig terjedő
               szabadságvesztéssel büntetendő.
          (5)  A büntetés korlátlanul enyhíthető – különös méltánylást érdemlő esetben
               mellőzhető – azzal szemben, aki a veszélyt, mielőtt abból káros
               következmény származott volna, önként megszünteti.

Vasúti, légi vagy vízi közlekedés veszélyeztetése

233. §    (1)  Aki a vasúti, a légi vagy a vízi közlekedés szabályainak megszegésével más
               vagy mások életét vagy testi épségét veszélyezteti, bűntett miatt három
               évig terjedő szabadságvesztéssel büntetendő.
          (2)  A büntetés
               a)   egy évtől öt évig terjedő szabadságvesztés, ha a bűncselekmény súlyos
                    testi sértést,
               b)   két évtől nyolc évig terjedő szabadságvesztés, ha a bűncselekmény
                    maradandó fogyatékosságot, súlyos egészségromlást vagy
                    tömegszerencsétlenséget,
               c)   öt évtől tíz évig terjedő szabadságvesztés, ha a bűncselekmény halált,
               d)   öt évtől tizenöt évig terjedő szabadságvesztés, ha a bűncselekmény
                    kettőnél több ember halálát okozza, vagy halálos
                    tömegszerencsétlenséget
               okoz.
          (3)  Aki az (1) bekezdésben meghatározott bűncselekményt gondatlanságból követi
               el, vétség miatt egy évig terjedő szabadságvesztéssel, a (2) bekezdésben
               meghatározott esetekben az ott tett megkülönböztetés szerint két évig,
               három évig, egy évtől öt évig, illetve két évtől nyolc évig terjedő
               szabadságvesztéssel büntetendő.
          (4)  A büntetés korlátlanul enyhíthető – különös méltánylást érdemlő esetben
               mellőzhető – azzal szemben, aki a veszélyt, mielőtt abból káros
               következmény származott volna, önként megszünteti.

Közúti veszélyeztetés

234. §    (1)  Aki a közúti közlekedés szabályainak megszegésével közúton vagy közforgalom
               elől el nem zárt magánúton más vagy mások életét vagy testi épségét
               közvetlen veszélynek teszi ki, bűntett miatt három évig terjedő
               szabadságvesztéssel büntetendő.
          (2)  A büntetés
               a)   egy évtől öt évig terjedő szabadságvesztés, ha a bűncselekmény súlyos
                    testi sértést,
               b)   két évtől nyolc évig terjedő szabadságvesztés, ha a bűncselekmény
                    maradandó fogyatékosságot, súlyos egészségromlást vagy
                    tömegszerencsétlenséget,
               c)   öt évtől tíz évig terjedő szabadságvesztés, ha a bűncselekmény halált,
               d)   öt évtől tizenöt évig terjedő szabadságvesztés, ha a bűncselekmény
                    kettőnél több ember halálát okozza, vagy halálos
                    tömegszerencsétlenséget
               okoz.

Közúti baleset okozása

235. §    (1)  Aki a közúti közlekedés szabályainak megszegésével másnak vagy másoknak
               gondatlanságból súlyos testi sértést okoz, vétség miatt egy évig terjedő
               szabadságvesztéssel büntetendő.
          (2)  A büntetés
               a)   három évig terjedő szabadságvesztés, ha a bűncselekmény maradandó
                    fogyatékosságot, súlyos egészségromlást vagy tömegszerencsétlenséget,
               b)   egy évtől öt évig terjedő szabadságvesztés, ha a bűncselekmény halált,
               c)   két évtől nyolc évig terjedő szabadságvesztés, ha a bűncselekmény
                    kettőnél több ember halálát okozza, vagy halálos
                    tömegszerencsétlenséget
               okoz.

Járművezetés ittas állapotban

236. §    (1)  Aki ittas állapotban vasúti vagy légi járművet, gépi meghajtású
               úszólétesítményt vagy közúton, illetve közforgalom elől el nem zárt
               magánúton gépi meghajtású járművet vezet, vétség miatt két évig terjedő
               szabadságvesztéssel büntetendő.
          (2)  A büntetés bűntett miatt
               a)   három évig terjedő szabadságvesztés, ha a bűncselekmény súlyos testi
                    sértést,
               b)   egy évtől öt évig terjedő szabadságvesztés, ha a bűncselekmény
                    maradandó fogyatékosságot, súlyos egészségromlást vagy
                    tömegszerencsétlenséget,
               c)   két évtől nyolc évig terjedő szabadságvesztés, ha a bűncselekmény
                    halált,
               d)   öt évtől tíz évig terjedő szabadságvesztés, ha a bűncselekmény
                    kettőnél több ember halálát okozza, vagy halálos
                    tömegszerencsétlenséget
               okoz.
          (3)  Aki ittas állapotban nem gépi meghajtású úszólétesítmény vagy közúton,
               illetve közforgalom elől el nem zárt magánúton nem gépi meghajtású jármű
               vezetésével a (2) bekezdésben meghatározott következményt idézi elő, az ott
               tett megkülönböztetés szerint büntetendő.

Járművezetés bódult állapotban

237. §    (1)  Aki a szeszes ital fogyasztásából származó alkohol kivételével vezetési
               képességre hátrányosan ható szer befolyása alatt vasúti vagy légi járművet,
               gépi meghajtású úszólétesítményt vagy közúton, illetve közforgalom elől el
               nem zárt magánúton gépi meghajtású járművet vezet, vétség miatt két évig
               terjedő szabadságvesztéssel büntetendő.
          (2)  A büntetés bűntett miatt
               a)   három évig terjedő szabadságvesztés, ha a bűncselekmény súlyos testi
                    sértést,
               b)   egy évtől öt évig terjedő szabadságvesztés, ha a bűncselekmény
                    maradandó fogyatékosságot, súlyos egészségromlást vagy
                    tömegszerencsétlenséget,
               c)   két évtől nyolc évig terjedő szabadságvesztés, ha a bűncselekmény
                    halált,
               d)   öt évtől tíz évig terjedő szabadságvesztés, ha a bűncselekmény
                    kettőnél több ember halálát okozza, vagy halálos
                    tömegszerencsétlenséget
               okoz.
          (3)  Aki a szeszes ital fogyasztásából származó alkohol kivételével vezetési
               képességre hátrányosan ható szer befolyása alatt nem gépi meghajtású
               úszólétesítmény, vagy közúton, illetve közforgalom elől el nem zárt
               magánúton nem gépi meghajtású jármű vezetésével a (2) bekezdésben
               meghatározott következményt idézi elő, az ott tett megkülönböztetés szerint
               büntetendő.

Járművezetés tiltott átengedése

238. §    (1)  Aki vasúti vagy légi jármű, gépi meghajtású úszólétesítmény vagy közúton,
               illetve közforgalom elől el nem zárt magánúton gépi meghajtású jármű
               vezetését ittas vagy bódult állapotban lévő személynek, illetve a vezetésre
               egyéb okból alkalmatlan személynek átengedi, vétség miatt egy évig terjedő
               szabadságvesztéssel büntetendő.
          (2)  A büntetés bűntett miatt
               a)   három évig terjedő szabadságvesztés, ha a bűncselekmény maradandó
                    fogyatékosságot, súlyos egészségromlást vagy tömegszerencsétlenséget,
               b)   egy évtől öt évig terjedő szabadságvesztés, ha a bűncselekmény halált,
               c)   két évtől nyolc évig terjedő szabadságvesztés, ha a bűncselekmény
                    kettőnél több ember halálát okozza, vagy halálos
                    tömegszerencsétlenséget
               okoz.

Cserbenhagyás

239. §         Ha a közlekedési balesettel érintett jármű vezetője a helyszínen nem áll
               meg, illetve onnan eltávozik, mielőtt meggyőződne arról, hogy valaki
               megsérült-e, illetve az életét vagy testi épségét közvetlenül fenyegető
               veszély miatt segítségnyújtásra szorul-e, ha súlyosabb bűncselekmény nem
               valósul meg, vétség miatt egy évig terjedő szabadságvesztéssel büntetendő.

Értelmező rendelkezések

240. §    (1)  A közúton elkövetett bűncselekményekre megállapított rendelkezéseket kell
               alkalmazni akkor is, ha a közúti járművezetésre vonatkozó szabályok
               megszegése nem közúton okoz legalább súlyos testi sértést vagy halált.
          (2)  A 233–235. § alkalmazásában nem tekinthetők közlekedési szabályoknak a
               gyalogosokra és az utasokra vonatkozó rendelkezések.
          (3)  A 236. és a 238. § alkalmazásában ittas állapotban lévő személy az, akinek
               a szervezetében 0,50 gramm/liter véralkohol-, illetve 0,25 milligramm/liter
               levegőalkohol-koncentrációnál nagyobb érték előidézésére alkalmas szeszes
               ital fogyasztásából származó alkohol van.

XXIII. FEJEZET
A KÖRNYEZET ÉS A TERMÉSZET ELLENI BŰNCSELEKMÉNYEK

Környezetkárosítás

241. §    (1)  Aki a földet, a levegőt, a vizet, az élővilágot, valamint azok összetevőit
               jelentős mértékű szennyezéssel vagy más módon
               a)   veszélyezteti,
               b)   olyan mértékben károsítja, hogy annak természetes vagy korábbi
                    állapota csak beavatkozással állítható helyre,
               c)   olyan mértékben károsítja, hogy annak természetes vagy korábbi
                    állapota nem állítható helyre,
               bűntett miatt az a) pontban meghatározott esetben három évig, a b) pontban
               meghatározott esetben egy évtől öt évig, a c) pontban meghatározott esetben
               két évtől nyolc évig terjedő szabadságvesztéssel büntetendő.
          (2)  Aki a környezetkárosítást gondatlanságból követi el, vétség miatt az (1)
               bekezdés a) pontja esetén egy évig, b) pontja esetén két évig, c) pontja
               esetén három évig terjedő szabadságvesztéssel büntetendő.
          (3)  Az (1) bekezdés a) pontjában, és a (2) bekezdés első és második
               fordulatában meghatározott esetben az elkövető nem büntethető, az (1)
               bekezdés b) pontja esetén pedig büntetése korlátlanul enyhíthető, ha az
               elsőfokú ítélet meghozataláig a bűncselekmény által bekövetkezett veszélyt,
               illetve környezetkárosodást megszünteti, a károsodott környezet eredeti
               állapotát helyreállítja.
          (4)  E § alkalmazásában szennyezés: a föld, a levegő, a víz, az élővilág,
               valamint azok összetevői jogszabályban vagy hatósági határozatban
               megállapított kibocsátási határértéket meghaladó terhelése.

Természetkárosítás

242. §    (1)  Aki
               a)   fokozottan védett élő szervezet egyedét,
               b)   védett élő szervezet vagy az Európai Unióban természetvédelmi
                    szempontból jelentős növény- vagy állatfaj egyedeit, feltéve, hogy
                    azok külön jogszabályban meghatározott, pénzben kifejezett értékének
                    együttes összege eléri a fokozottan védett élő szervezet egyedei
                    esetében megállapított, pénzben kifejezett legalacsonyabb értéket,
               c)   a vadon élő állat- és növényfajok számára kereskedelmük szabályozása
                    által biztosított védelemről szóló EK tanácsi rendelet A és B
                    melléklete hatálya alá tartozó élő szervezet egyedét
               jogellenesen megszerzi, tartja, forgalomba hozza, az ország területére
               behozza, onnan kiviszi, azon átszállítja, azzal kereskedik, illetve azt
               károsítja vagy elpusztítja, bűntett miatt három évig terjedő
               szabadságvesztéssel büntetendő.
          (2)  A büntetés egy évtől öt évig terjedő szabadságvesztés, ha a
               természetkárosítás az élő szervezet egyedeinek olyan mértékű pusztulását
               okozza,
               a)   hogy az (1) bekezdés a) vagy b) pontja esetében az elpusztított élő
                    szervezet egyedeinek külön jogszabályban meghatározott, pénzben
                    kifejezett értékének együttes összege eléri a fokozottan védett élő
                    szervezet egyedei esetében megállapított, pénzben kifejezett
                    legmagasabb érték kétszeresét,
               b)   amely az (1) bekezdés c) pontja esetében az élő szervezet állományának
                    fennmaradását veszélyezteti.
          (3)  Aki a (2) bekezdésben meghatározott bűncselekményt gondatlanságból követi
               el, vétség miatt két évig terjedő szabadságvesztéssel büntetendő.
          (4)  E § alkalmazásában élő szervezet egyede:
               a)   az élő szervezet egyedének valamennyi fejlődési szakasza, alakja,
                    állapota,
               b)   az élő szervezetek keresztezéseként és kereszteződéseként létrejött
                    egyed,
               c)   az élő szervezet egyedének származéka, ami alatt érteni kell az
                    elpusztult élőlényt, valamint annak vagy az élő szervezet egyedének
                    bármely részét, továbbá azt a terméket vagy készítményt, amely a
                    felsoroltak valamelyikéből készült, illetve ezek valamelyikéből
                    származó összetevőt tartalmaz.

243. §    (1)  Aki Natura 2000 területet, védett barlangot, védett természeti területet
               vagy védett élő szervezetek életközösségét, illetve azok élőhelyét
               jogellenesen jelentős mértékben megváltoztatja, bűntett miatt három évig
               terjedő szabadságvesztéssel büntetendő.
          (2)  A büntetés egy évtől öt évig terjedő szabadságvesztés, ha a
               természetkárosítás a Natura 2000 terület, a védett barlang, a védett
               természeti terület vagy a védett élő szervezetek életközössége, illetve
               azok élőhelye jelentős károsodását vagy megsemmisülését okozza.
          (3)  Aki a (2) bekezdésben meghatározott bűncselekményt gondatlanságból követi
               el, vétség miatt két évig terjedő szabadságvesztéssel büntetendő.
          (4)  E § alkalmazásában Natura 2000 terület alatt a természet védelméről szóló
               törvényben meghatározott fogalmat kell érteni.

Állatkínzás

244. §    (1)  Aki
               a)   gerinces állatot indokolatlanul oly módon bántalmaz, vagy gerinces
                    állattal szemben indokolatlanul olyan bánásmódot alkalmaz, amely
                    alkalmas arra, hogy annak maradandó egészségkárosodását vagy
                    pusztulását okozza,
               b)   gerinces állatát vagy veszélyes állatát elűzi, elhagyja vagy kiteszi,
               vétség miatt két évig terjedő szabadságvesztéssel büntetendő.
          (2)  A büntetés bűntett miatt három évig terjedő szabadságvesztés, ha az
               állatkínzás
               a)   az állatnak különös szenvedést okoz, vagy
               b)   több állat maradandó egészségkárosodását vagy pusztulását okozza.

Orvvadászat

245. §         Aki
               a)   vadászterületen vadászatra való jogosultság nélkül, illetve idegen
                    vadászterületen vadászként engedély nélkül vad elejtésére vagy
                    elfogására irányuló tevékenységet végez,
               b)   külön jogszabályban meghatározott, a vadfaj valamennyi egyedére
                    kiterjedő vadászati tilalmi idő hatálya alá eső vadfaj egyedét ejti
                    vagy fogja el,
               c)   külön jogszabályban meghatározott tiltott vadászati eszközzel, tiltott
                    vadászati módon vagy kíméleti területen vad, illetve fokozottan védett
                    vagy védett gerinces állat elejtésére vagy elfogására irányuló
                    tevékenységet végez,
               bűntett miatt három évig terjedő szabadságvesztéssel büntetendő.

Orvhalászat

246. §         Aki
               a)   jogosulatlanul halászhálóval vagy más halászati eszközzel – a
                    horgászatot kivéve – halfogásra irányuló tevékenységet végez,
               b)   külön jogszabályban meghatározott tiltott eszközzel, tiltott módon
                    vagy kíméleti területen halfogásra irányuló tevékenységet végez,
               vétség miatt két évig terjedő szabadságvesztéssel büntetendő.

Tiltott állatviadal szervezése

247. §    (1)  Aki gerinces állat részvételével állatviadalt szervez, tart, ilyen
               állatviadalra fogadást szervez vagy fogadást köt, bűntett miatt három évig
               terjedő szabadságvesztéssel büntetendő.
          (2)  Aki állatviadal céljára gerinces állatot megszerez, tart, tenyészt,
               kiképez, idomít, vagy forgalmaz, vétség miatt két évig terjedő
               szabadságvesztéssel büntetendő.

A hulladékgazdálkodás rendjének megsértése

248. §    (1)  Aki
               a)   arra a célra hatóság által nem engedélyezett helyen hulladékot
                    elhelyez,
               b)   engedély nélkül vagy az engedély kereteit túllépve
                    hulladékgazdálkodási tevékenységet, illetve hulladékkal más jogellenes
                    tevékenységet végez,
               bűntett miatt három évig terjedő szabadságvesztéssel büntetendő.
          (2)  A büntetés egy évtől öt évig terjedő szabadságvesztés, ha az (1)
               bekezdésben meghatározott bűncselekményt a hulladékról szóló törvény
               szerinti veszélyes hulladékra követik el.
          (3)  Aki a bűncselekményt gondatlanságból követi el, vétség miatt az (1)
               bekezdésben meghatározott esetben egy évig, a (2) bekezdésben meghatározott
               esetben két évig terjedő szabadságvesztéssel büntetendő.
          (4)  E § alkalmazásában
               a)   hulladék: mindaz, amit a hulladékról szóló törvény hulladéknak
                    minősít, ha alkalmas az emberi élet, testi épség, egészség, a föld, a
                    víz, a levegő vagy azok összetevői, illetve élő szervezet egyedének
                    veszélyeztetésére;
               b)   hulladékgazdálkodási tevékenység: a hulladéknak a hulladékról szóló
                    törvényben meghatározott gyűjtése, begyűjtése, szállítása – ideértve
                    az országba történő behozatalt, onnan történő kivitelt, valamint az
                    azon történő átszállítást – , előkezelése, tárolása, hasznosítása,
                    ártalmatlanítása.

Ózonréteget lebontó anyaggal visszaélés

249. §    (1)  Aki ózonréteget lebontó anyagot vagy ilyen anyagot tartalmazó terméket
               gyárt, felhasznál, az ország területére behoz, onnan kivisz vagy forgalomba
               hoz, bűntett miatt három évig terjedő szabadságvesztéssel büntetendő.
          (2)  Aki az ózonréteget lebontó anyaggal visszaélést gondatlanságból követi el,
               vétség miatt egy évig terjedő szabadságvesztéssel büntetendő.

Radioaktív anyaggal visszaélés

250. §    (1)  Aki veszélyes radioaktív anyagot engedély vagy bejelentés nélkül, illetve
               az engedély kereteit túllépve
               a)   előállít, tárol, elhelyez, szállít,
               b)   megszerez, birtokol, kezel, forgalomba hoz, feldolgoz vagy más módon
                    felhasznál, tartásra nem jogosult személynek átad, ártalmatlanít, az
                    ország területére behoz, onnan kivisz, vagy azon átszállít,
               bűntett miatt egy évtől öt évig terjedő szabadságvesztéssel büntetendő.
          (2)  Aki a bűncselekményt bűnszövetségben követi el, két évtől nyolc évig
               terjedő szabadságvesztéssel büntetendő.
          (3)  Aki radioaktív anyaggal való visszaélésre irányuló előkészületet követ el,
               bűntett miatt három évig terjedő szabadságvesztéssel büntetendő.
          (4)  Aki az (1) bekezdésben meghatározott bűncselekményt gondatlanságból követi
               el, vétség miatt két évig terjedő szabadságvesztéssel büntetendő.
          (5)  E § alkalmazásában veszélyes radioaktív anyag: a természetben előforduló
               vagy mesterségesen előállított anyag, amelynek egy vagy több összetevője
               ionizáló sugárzást bocsát ki, és amely az emberi életre és egészségre, vagy
               az élő és élettelen környezetre veszélyes.

Nukleáris létesítmény üzemeltetésével visszaélés

251. §    (1)  Aki engedély nélkül vagy az engedély kereteit túllépve nukleáris
               létesítményt üzemeltet, bűntett miatt egy évtől öt évig terjedő
               szabadságvesztéssel büntetendő.
          (2)  Aki az (1) bekezdésben meghatározott bűncselekményt bűnszövetségben követi
               el, két évtől nyolc évig terjedő szabadságvesztéssel büntetendő.
          (3)  Aki nukleáris létesítmény üzemeltetésével való visszaélésre irányuló
               előkészületet követ el, három évig terjedő szabadságvesztéssel büntetendő.

Atomenergia alkalmazásával visszaélés

252. §    (1)  Aki az atomenergia alkalmazásához szükséges engedély megszerzése érdekében
               a döntésre jogosult szervet vagy személyt megtéveszti, bűntett miatt egy
               évtől öt évig terjedő szabadságvesztéssel büntetendő.
          (2)  Aki az atomenergia alkalmazásával kapcsolatos bejelentési kötelezettségét
               elmulasztja, három évig terjedő szabadságvesztéssel büntetendő.

Kitiltás

253. §         A környezetkárosítás, a természetkárosítás, az orvvadászat, az orvhalászat,
               a hulladékgazdálkodás rendjének megsértése és a tiltott állatviadal
               szervezése elkövetőjével szemben kitiltásnak is helye van.

XXIV. FEJEZET
AZ ÁLLAM ELLENI BŰNCSELEKMÉNYEK

Az alkotmányos rend erőszakos megváltoztatása

254. §    (1)  Aki olyan cselekményt követ el, amely közvetlenül arra irányul, hogy
               Magyarország alkotmányos rendjét erőszakkal vagy ezzel fenyegetve
               megváltoztassa, bűntett miatt öt évtől húsz évig terjedő vagy életfogytig
               tartó szabadságvesztéssel büntetendő.
          (2)  Aki az alkotmányos rend erőszakos megváltoztatására irányuló előkészületet
               követ el, egy évtől öt évig terjedő szabadságvesztéssel büntetendő.
          (3)  Nem büntethető az alkotmányos rend erőszakos megváltoztatása miatt, akinek
               önkéntes elállása következtében a bűncselekmény folytatása elmarad, vagy
               aki annak folytatását önként megakadályozza.

Az alkotmányos rend elleni szervezkedés

255. §    (1)  Aki olyan szervezetet hoz létre vagy vezet, amelynek célja, hogy
               Magyarország alkotmányos rendjét erőszakkal vagy ezzel fenyegetve
               megváltoztassa, bűntett miatt öt évtől tíz évig terjedő szabadságvesztéssel
               büntetendő.
          (2)  Aki az (1) bekezdésben meghatározott szervezetben részt vesz, két évtől
               nyolc évig terjedő szabadságvesztéssel büntetendő.
          (3)  Nem büntethető az alkotmányos rend elleni szervezkedés miatt, akinek
               önkéntes elállása következtében a szervezkedés folytatása elmarad, vagy aki
               annak folytatását önként megakadályozza.

Lázadás

256. §    (1)  Aki olyan tömegzavargásban vesz részt, amelynek közvetlen célja, hogy
               a)   az Országgyűlést,
               b)   a köztársasági elnököt,
               c)   a Kúriát vagy
               d)   a Kormányt
               az Alaptörvényben meghatározott jogköre gyakorlásában erőszakkal vagy ezzel
               fenyegetve akadályozza, vagy intézkedésre kényszerítse, bűntett miatt két
               évtől nyolc évig terjedő szabadságvesztéssel büntetendő.
          (2)  Aki az (1) bekezdésben meghatározott tömegzavargást szervez vagy vezet, öt
               évtől tizenöt évig terjedő szabadságvesztéssel büntetendő.
          (3)  Aki lázadásra irányuló előkészületet követ el, egy évtől öt évig terjedő
               szabadságvesztéssel büntetendő.
          (4)  Nem büntethető lázadás miatt az a résztvevő, aki a tömegzavargást önként
               vagy a hatóság felhívására az erőszakos cselekmények megkezdése előtt
               elhagyja.

Rombolás

257. §    (1)  Aki Magyarország alkotmányos rendjének megzavarása céljából közművet,
               termelő-, közforgalmi vagy hírközlő üzemet vagy annak berendezését,
               középületet vagy építményt, termékkészletet, hadianyagot vagy
               rendeltetésénél fogva hasonlóan fontos más vagyontárgyat megsemmisít,
               használhatatlanná tesz vagy megrongál, bűntett miatt két évtől nyolc évig
               terjedő szabadságvesztéssel büntetendő.
          (2)  A büntetés öt évtől húsz évig terjedő vagy életfogytig tartó
               szabadságvesztés, ha a rombolás különösen súlyos hátránnyal jár.
          (3)  Aki rombolásra irányuló előkészületet követ el, három évig terjedő
               szabadságvesztéssel büntetendő.

Hazaárulás

258. §    (1)  Az a magyar állampolgár, aki Magyarország függetlenségének, területi
               épségének vagy alkotmányos rendjének megsértése céljából külföldi
               kormánnyal vagy külföldi szervezettel kapcsolatot vesz fel vagy tart fenn,
               bűntett miatt öt évtől tizenöt évig terjedő szabadságvesztéssel büntetendő.
          (2)  A büntetés tíz évtől húsz évig terjedő vagy életfogytig tartó
               szabadságvesztés, ha a hazaárulást
               a)   súlyos hátrányt okozva,
               b)   állami szolgálat vagy hivatalos megbízatás felhasználásával,
               c)   háború idején vagy
               d)   külföldi fegyveres erő behívásával vagy igénybevételével
               követik el.
          (3)  Aki hazaárulásra irányuló előkészületet követ el, egy évtől öt évig, háború
               idején két évtől nyolc évig terjedő szabadságvesztéssel büntetendő.

Hűtlenség

259. §         Az a magyar állampolgár, aki állami szolgálatával vagy hivatalos
               megbízatásával visszaélve külföldi kormánnyal vagy külföldi szervezettel
               kapcsolatot vesz fel vagy tart fenn, és ezzel Magyarország függetlenségét,
               területi épségét vagy alkotmányos rendjét veszélyezteti, bűntett miatt két
               évtől nyolc évig, háború idején öt évtől tizenöt évig terjedő
               szabadságvesztéssel büntetendő.

Az ellenség támogatása

260. §    (1)  Aki háború idején Magyarország katonai erejének gyengítése céljából az
               ellenséggel érintkezésbe bocsátkozik, annak segítséget nyújt vagy a saját,
               illetve a szövetséges fegyveres erőnek hátrányt okoz, bűntett miatt tíz
               évtől húsz évig terjedő vagy életfogytig tartó szabadságvesztéssel
               büntetendő.
          (2)  Aki az ellenség támogatására irányuló előkészületet követ el, két évtől
               nyolc évig terjedő szabadságvesztéssel büntetendő.

Kémkedés

261. §    (1)  Aki idegen hatalom vagy idegen szervezet részére Magyarország ellen
               hírszerző tevékenységet folytat, bűntett miatt két évtől nyolc évig terjedő
               szabadságvesztéssel büntetendő.
          (2)  Aki az (1) bekezdésben meghatározott kémkedést szigorúan titkos minősítésű
               adat kiszolgáltatásával követi el, öt évtől tizenöt évig terjedő
               szabadságvesztéssel büntetendő.
          (3)  Aki kémkedésre irányuló előkészületet követ el, egy évtől öt évig terjedő
               szabadságvesztéssel büntetendő.
          (4)  Nem büntethető a hírszerző tevékenységre ajánlkozás vagy vállalkozás miatt,
               aki – mielőtt egyéb hírszerző tevékenységet fejtett volna ki – az
               ajánlkozását vagy vállalkozását a hatóságnak vagy az állam illetékes
               szervének bejelenti, és a külföldi kapcsolatát teljesen feltárja.

Kémkedés az Európai Unió intézményei ellen

261/A. §       A 261. § szerint büntetendő, aki az Európai Unión kívüli harmadik állam
               részére az Európai Parlament, az Európai Bizottság vagy az Európai Unió
               Tanácsa ellen hírszerző tevékenységet folytat.

A szövetséges fegyveres erő ellen elkövetett kémkedés

262. §         A 261. § szerint büntetendő, aki a kémkedést Magyarország vagy a kölcsönös
               katonai segítségnyújtás kötelezettségét tartalmazó hatályos nemzetközi
               szerződés szerint Magyarországgal szövetséges állam területén, szövetséges
               fegyveres erő ellen követi el.

Állam elleni bűncselekmény feljelentésének elmulasztása

263. §    (1)  Aki hitelt érdemlő tudomást szerez arról, hogy alkotmányos rend erőszakos
               megváltoztatása, alkotmányos rend elleni szervezkedés, lázadás, rombolás,
               hazaárulás, hűtlenség, az ellenség támogatása, kémkedés, szövetséges
               fegyveres erő ellen elkövetett kémkedés, kémkedés az Európai Unió
               intézményei ellen készül, vagy még le nem leplezett ilyen bűncselekményt
               követtek el, és erről a hatóságnak vagy az állam illetékes szervének,
               mihelyt teheti, nem tesz feljelentést, vétség miatt két évig terjedő
               szabadságvesztéssel büntetendő.
          (2)  Az állam elleni bűncselekmény feljelentésének elmulasztása miatt az
               elkövető hozzátartozója nem büntethető.

Kitiltás

264. §         Az e fejezetben meghatározott bűncselekmények esetében az elkövetővel
               szemben kitiltásnak is helye van.

XXV. FEJEZET
A MINŐSÍTETT ADAT ÉS A NEMZETI ADATVAGYON ELLENI BŰNCSELEKMÉNYEK

Minősített adattal visszaélés

265. §    (1)  Aki minősített adatot
               a)   jogosulatlanul megszerez vagy felhasznál,
               b)   jogosulatlan személy részére hozzáférhetővé, vagy jogosult személy
                    részére hozzáférhetetlenné tesz,
               minősített adattal visszaélést követ el.
          (2)  A büntetés
               a)   vétség miatt elzárás, ha korlátozott terjesztésű,
               b)   egy évig terjedő szabadságvesztés, ha bizalmas,
               c)   bűntett miatt három évig terjedő szabadságvesztés, ha titkos,
               d)   egy évtől öt évig terjedő szabadságvesztés, ha szigorúan titkos
               minősítésű adatra követik el a bűncselekményt.
          (3)  Az a minősített adat felhasználására törvény alapján jogosult személy, aki
               a minősített adattal visszaélést korlátozott terjesztésű, bizalmas, titkos
               vagy szigorúan titkos minősítésű adatra követi el, a (2) bekezdésben
               meghatározott megkülönböztetés szerint egy évig, két évig, egy évtől öt
               évig, illetve két évtől nyolc évig terjedő szabadságvesztéssel büntetendő.
          (4)  Aki a (2) bekezdés c)–d) pontjaiban meghatározott minősített adattal
               visszaélésre irányuló előkészületet követ el, az ott tett megkülönböztetés
               szerint vétség miatt két évig, illetve bűntett miatt három évig terjedő
               szabadságvesztéssel büntetendő.
          (5)  Az a minősített adat felhasználására törvény alapján jogosult személy, aki
               a (2) bekezdés c)–d) pontjaiban meghatározott minősített adattal
               visszaélésre irányuló előkészületet követ el, az ott tett megkülönböztetés
               szerint bűntett miatt három évig, illetve egy évtől öt évig terjedő
               szabadságvesztéssel büntetendő.
          (6)  Az a minősített adat felhasználására törvény alapján jogosult személy, aki
               a bűncselekményt gondatlanságból követi el, a (2) bekezdésben meghatározott
               megkülönböztetés szerint vétség miatt elzárással, egy évig, két évig,
               illetve három évig terjedő szabadságvesztéssel büntetendő.

266. §    (1)  A büntetőjogi védelem a minősítés kezdeményezésétől számított harminc napig
               kiterjed arra az adatra is, amelynek a minősítését kezdeményezték, de a
               bűncselekmény elkövetésekor a minősítési eljárást még nem fejezték be, és
               erről az elkövető tudomással bír.
          (2)  Minősített adattal visszaélés miatt büntetőeljárásnak csak a minősített
               adat védelméről szóló törvényben az adott adatfajta minősítésére jogosult
               szerv vagy személy feljelentése alapján van helye.

A nemzeti adatvagyon körébe tartozó állami nyilvántartás elleni bűncselekmény

267. §    (1)  Aki a nemzeti adatvagyon körébe tartozó állami nyilvántartásban kezelt
               adatot az adatkezelő részére hozzáférhetetlenné teszi, ha más bűncselekmény
               nem valósul meg, bűntett miatt három évig terjedő szabadságvesztéssel
               büntetendő.
          (2)  A büntetés egy évtől öt évig terjedő szabadságvesztés, ha a bűncselekmény
               jelentős érdeksérelmet okoz.

XXVI. FEJEZET
AZ IGAZSÁGSZOLGÁLTATÁS ELLENI BŰNCSELEKMÉNYEK

Hamis vád

268. §    (1)  Aki
               a)   mást hatóság előtt bűncselekmény elkövetésével hamisan vádol,
               b)   más ellen bűncselekményre vonatkozó koholt bizonyítékot hoz a hatóság
                    tudomására,
               bűntett miatt három évig terjedő szabadságvesztéssel büntetendő.
          (2)  A büntetés egy évtől öt évig terjedő szabadságvesztés, ha a hamis vád
               alapján az érintett ellen büntetőeljárás indul.
          (3)  A büntetés két évtől nyolc évig terjedő szabadságvesztés, ha
               a)   a hamis vád alapján a vádlottat elítélik,
               b)   a hamis vád olyan bűncselekményre vonatkozik, amelynek elkövetőjét a
                    törvény életfogytig tartó szabadságvesztéssel is fenyegeti.
          (4)  A büntetés öt évtől tíz évig terjedő szabadságvesztés, ha az életfogytig
               tartó szabadságvesztéssel büntetendő bűncselekményre vonatkozó hamis vád
               alapján a vádlottat elítélik.
          (5)  Aki mást hatóság előtt bűncselekmény elkövetésével azért vádol hamisan,
               mert gondatlanságból nem tud arról, hogy tényállítása valótlan, vagy a
               bizonyíték hamis, vétség miatt két évig terjedő szabadságvesztéssel
               büntetendő.

269. §         Aki
               a)   mást hatóság előtt szabálysértéssel vagy közigazgatási bírsággal
                    sújtandó szabályszegéssel hamisan vádol,
               b)   mást hatóság vagy a fegyelmi jogkör gyakorlója előtt fegyelmi
                    vétséggel hamisan vádol,
               c)   más ellen szabálysértésre, közigazgatási bírsággal sújtandó
                    szabályszegésre vagy fegyelmi vétségre vonatkozó koholt bizonyítékot
                    hoz a hatóság vagy a fegyelmi jogkör gyakorlójának tudomására,
               vétség miatt egy évig terjedő szabadságvesztéssel büntetendő.

270. §    (1)  Ha a hamis vád folytán eljárás indult, ennek az alapügynek a befejezéséig
               hamis vád miatt büntetőeljárás csak az alapügyben eljáró hatóság
               feljelentése alapján indítható. Az ilyen feljelentés esetét kivéve a hamis
               vád büntethetőségének elévülése az alapügy befejezésének napján kezdődik.
          (2)  Korlátlanul enyhíthető, különös méltánylást érdemlő esetben mellőzhető a
               hamis vád elkövetőjének büntetése, ha a vád hamisságát az alapügy
               befejezése előtt az eljáró hatóságnak feltárja.

Hatóság félrevezetése

271. §    (1)  Aki hatóságnál büntetőeljárás alapjául szolgáló olyan bejelentést tesz,
               amelyről tudja, hogy valótlan – és a 268. § esete nem áll fenn –, vétség
               miatt két évig terjedő szabadságvesztéssel büntetendő.
          (2)  Aki hatóságnál szabálysértési, illetve fegyelmi jogkör gyakorlójánál
               szabálysértési, illetve fegyelmi eljárás alapjául szolgáló olyan
               bejelentést tesz, amelyről tudja, hogy valótlan – és a 269. § esete nem áll
               fenn –, egy évig terjedő szabadságvesztéssel büntetendő.
          (3)  Aki hatóságnál egyéb hatósági eljárás alapjául szolgáló olyan bejelentést
               tesz, amelyről tudja, hogy valótlan – és a 269. § esete nem áll fenn –,
               elzárással büntetendő.

Hamis tanúzás

272. §    (1)  A tanú, aki hatóság előtt az ügy lényeges körülményére valótlan vallomást
               tesz, vagy a valót elhallgatja, hamis tanúzást követ el.
          (2)  A hamis tanúzásra vonatkozó rendelkezéseket kell alkalmazni arra, aki
               a)   mint szakértő hamis szakvéleményt vagy mint szaktanácsadó hamis
                    felvilágosítást ad,
               b)   mint tolmács vagy fordító hamisan fordít,
               c)   a 268. § (1) bekezdésének b) pontja esetén kívül büntető- vagy polgári
                    ügyben hamis okiratot vagy hamis tárgyi bizonyítási eszközt
                    szolgáltat.
          (3)  A (2) bekezdés c) pontja alapján nem büntethető a büntető ügy terheltje.
          (4)  Aki a hamis tanúzást büntető ügyben követi el, bűntett miatt egy évtől öt
               évig terjedő szabadságvesztéssel büntetendő. Ha a hamis tanúzás olyan
               bűncselekményre vonatkozik, amely életfogytig tartó szabadságvesztéssel is
               büntethető, a büntetés két évtől nyolc évig terjedő szabadságvesztés.
          (5)  Aki a hamis tanúzást polgári ügyben követi el, három évig terjedő
               szabadságvesztéssel büntetendő. Ha a polgári ügy tárgya különösen nagy
               vagyoni érték vagy különösen jelentős egyéb érdek, a büntetés egy évtől öt
               évig terjedő szabadságvesztés.
          (6)  Aki a hamis tanúzást gondatlanságból követi el, vétség miatt egy évig
               terjedő szabadságvesztéssel büntetendő.

273. §         Aki a hamis tanúzást szabálysértési vagy egyéb hatósági eljárásban, illetve
               fegyelmi eljárásban követi el, vétség miatt egy évig terjedő
               szabadságvesztéssel büntetendő.

274. §         Hamis tanúzás miatt mindaddig, amíg az az alapügy, amelyben a hamis
               tanúzást elkövették, nem fejeződik be, büntetőeljárás csak az alapügyben
               eljáró hatóság feljelentése alapján indítható. Az ilyen feljelentés esetét
               kivéve a hamis tanúzás büntethetőségének elévülése az alapügy befejezésének
               napján kezdődik.

275. §    (1)  Nem büntethető hamis tanúzásért,
               a)   aki a valóság feltárása esetén önmagát vagy hozzátartozóját
                    bűncselekmény elkövetésével vádolná,
               b)   aki a vallomástételt egyéb okból megtagadhatja, de erre kihallgatása
                    előtt nem figyelmeztették, vagy
               c)   akinek a kihallgatása törvény alapján kizárt.
          (2)  A büntetés korlátlanul enyhíthető, különös méltánylást érdemlő esetben
               mellőzhető azzal szemben, aki az alapügy jogerős vagy végleges befejezése
               előtt az eljáró hatóságnak az általa szolgáltatott bizonyítási eszköz hamis
               voltát bejelenti.

Hamis tanúzásra felhívás

276. §    (1)  Aki mást hamis tanúzásra rábírni törekszik, büntető ügyben történő
               elkövetés esetén bűntett miatt három évig terjedő szabadságvesztéssel,
               polgári ügyben történő elkövetés esetén vétség miatt két évig terjedő
               szabadságvesztéssel büntetendő.
          (2)  Aki az (1) bekezdésben meghatározott bűncselekményt szabálysértési vagy
               egyéb hatóság, illetve a fegyelmi jogkör gyakorlója előtt folyamatban lévő
               ügyben követi el, vétség miatt egy évig terjedő szabadságvesztéssel
               büntetendő.

Tanúvallomás jogosulatlan megtagadása

277. §         A tanú, aki büntetőügyben a bíróság előtti vallomástételt a
               következményekre történt figyelmeztetés után jogosulatlanul megtagadja,
               vétség miatt elzárással büntetendő.

Kényszerítés hatósági eljárásban

278. §    (1)  Aki mást erőszakkal vagy fenyegetéssel arra kényszerít, hogy hatósági
               eljárásban a törvényes jogait ne gyakorolja, vagy a kötelezettségeit ne
               teljesítse, a kényszerítés hatósági eljárásban bűncselekményt követi el.
          (2)  Aki a bűncselekményt büntető ügyben követi el, bűntett miatt egy évtől öt
               évig terjedő szabadságvesztéssel büntetendő. Ha a bűncselekményt olyan
               büntető ügyben követik el, amely életfogytig tartó szabadságvesztéssel is
               büntethető bűncselekmény miatt folyik, a büntetés két évtől nyolc évig
               terjedő szabadságvesztés.
          (3)  Aki a bűncselekményt polgári ügyben követi el, három évig terjedő
               szabadságvesztéssel büntetendő. Ha a polgári ügy tárgya különösen nagy
               vagyoni érték vagy különösen jelentős egyéb érdek, a büntetés egy évtől öt
               évig terjedő szabadságvesztés.
          (4)  Ha a bűncselekményt szabálysértési vagy egyéb hatóság, illetve a fegyelmi
               jogkör gyakorlója előtt folyamatban lévő ügyben követik el, a büntetés
               vétség miatt egy évig terjedő szabadságvesztés.

Hatósági eljárás megzavarása

279. §    (1)  Aki olyan kihívóan közösségellenes vagy erőszakos magatartást tanúsít,
               amely a hatóság eljárását megzavarja, akadályozza vagy meghiúsítja, ha
               súlyosabb bűncselekmény nem valósul meg, vétség miatt két évig terjedő
               szabadságvesztéssel büntetendő.
          (2)  A büntetés bűntett miatt három évig terjedő szabadságvesztés, ha az (1)
               bekezdésben meghatározott bűncselekményt bírósági eljárásban követik el.
          (3)  A büntetés egy évtől öt évig terjedő szabadságvesztés, ha az (1)
               bekezdésben meghatározott bűncselekményt csoportosan, fegyveresen vagy
               felfegyverkezve követik el.

Igazságszolgáltatással összefüggő titoksértés

280. §    (1)  Aki hatósági tanúként tudomására jutott tényt, adatot vagy körülményt az
               arra jogosult felmentése nélkül felfedi, vétség miatt egy évig terjedő
               szabadságvesztéssel büntetendő.
          (2)  Ha súlyosabb bűncselekmény nem valósul meg, az (1) bekezdés szerint
               büntetendő, aki a bíróság zárt tárgyalásán elhangzottakat az arra jogosult
               engedélye nélkül felfedi.
          (3)  Az (1) bekezdés szerint büntetendő, aki a bírósági tanácsülésen elhangzott,
               illetve a tanácsülés jegyzőkönyvében vagy mellékleteiben foglalt,
               nyilvánosságra nem hozható tényt vagy adatot felfedi.

Mentő körülmény elhallgatása

281. §    (1)  Aki olyan tényt, amelytől a büntetőeljárás alá vont személy elleni eljárás
               megszüntetése vagy az eljárás alá vont személy felmentése függhet, vele,
               védőjével vagy a hatósággal nem közöl, bűntett miatt egy évtől öt évig
               terjedő szabadságvesztéssel büntetendő.
          (2)  Ha a mentő körülmény elhallgatása olyan bűncselekményre vonatkozik, amely
               életfogytig tartó szabadságvesztéssel is büntethető, a büntetés két évtől
               nyolc évig terjedő szabadságvesztés.
          (3)  Aki olyan tényt, amelytől a szabálysértési, közigazgatási bírsággal
               sújtandó szabályszegés miatt indult vagy fegyelmi eljárás alá vont személy
               elleni eljárás megszüntetése függhet, vele, jogi képviselőjével vagy a
               hatósággal nem közöl, vétség miatt elzárással büntetendő.
          (4)  Nem büntethető mentő körülmény elhallgatása miatt,
               a)   aki a tény közlésével önmagát vagy hozzátartozóját
                    aa)  büntetőeljárásban vagy hatósági eljárásban bűncselekmény,
                    ab)  szabálysértési eljárásban bűncselekmény vagy szabálysértés,
                    ac)  fegyelmi eljárásban bűncselekmény, szabálysértés, közigazgatási
                         bírsággal sújtandó szabályszegés vagy fegyelmi vétség
                    elkövetésével vádolná,
               b)   akinek tanúkénti kihallgatása törvény alapján kizárt.

Bűnpártolás

282. §    (1)  Aki anélkül, hogy a bűncselekmény elkövetőjével az elkövetés előtt
               megegyezett volna,
               a)   segítséget nyújt ahhoz, hogy az elkövető a hatóság üldözése elől
                    meneküljön,
               b)   a büntetőeljárás sikerét meghiúsítani törekszik, vagy
               c)   közreműködik a bűncselekményből származó előny biztosításában,
               vétség miatt két évig terjedő szabadságvesztéssel büntetendő.
          (2)  A büntetés bűntett miatt három évig terjedő szabadságvesztés, ha a
               bűnpártolást haszonszerzés végett követik el.
          (3)  A büntetés egytől öt évig terjedő szabadságvesztés, ha a bűnpártolást
               a)   a XIII., a XIV. vagy a XXIV. Fejezetben meghatározott bűncselekménnyel
                    [kivéve az állam elleni bűncselekmény feljelentésének elmulasztása
                    (263. § (1) bekezdés],
               b)   emberöléssel [160. § (1)–(3) és (5) bekezdés], emberrablással [190. §
                    (1)–(4) bekezdés], emberkereskedelemmel [192. § (1)–(6) bekezdés],
                    terrorcselekménnyel [314. § (1)–(2) bekezdés], terrorizmus
                    finanszírozásával [318. § és 318/A. §], jármű hatalomba kerítésével
                    [320. § (1)–(2) bekezdés],
               c)   az a)–b) pontokban fel nem sorolt, életfogytig tartó
                    szabadságvesztéssel is büntethető bűncselekménnyel kapcsolatban
                    követik el, vagy
               d)   hivatalos, külföldi hivatalos személy hivatali eljárása során,
                    hivatali kötelessége megszegésével vagy közfeladatot ellátó személy
                    eljárása során követi el.
          (4)  A (2) bekezdést és a (3) bekezdés d) pontját kivéve nem büntethető, aki az
               (1) bekezdés a) pontjában meghatározott bűnpártolást hozzátartozója
               érdekében követi el.

Fogolyszökés

283. §    (1)  Aki a büntetőeljárás alatt, illetve a szabadságvesztés vagy az elzárás
               végrehajtása során a hatóság őrizetéből megszökik, bűntett miatt három évig
               terjedő szabadságvesztéssel büntetendő.
          (2)  Aki abból a célból, hogy az ellene folytatott büntetőeljárás alól kivonja
               magát, a lakhelyelhagyási tilalom tartama alatt a számára kijelölt
               területet, körzetet vagy a házi őrizet tartama alatt a kijelölt lakást és
               az ahhoz tartozó bekerített helyet a kényszerintézkedés szabályainak
               megszegésével elhagyja, vétség miatt két évig terjedő szabadságvesztéssel
               büntetendő.
          (2a) A (2) bekezdés szerint büntetendő, aki abból a célból, hogy az ellene
               folytatott kiadatási vagy átadási eljárás alól kivonja magát,
               a)   az ideiglenes kiadatási lakhelyelhagyási tilalom, illetve az
                    ideiglenes átadási lakhelyelhagyási tilalom tartama alatt a számára
                    kijelölt területet, körzetet, vagy
               b)   az ideiglenes kiadatási házi őrizet, illetve az ideiglenes átadási
                    házi őrizet tartama alatt a számára kijelölt lakást és az ahhoz
                    tartozó bekerített helyet
               a kényszerintézkedés szabályainak megszegésével elhagyja.
          (3)  A büntetés egy évig terjedő szabadságvesztés, ha az elítélt a
               szabadságvesztés végrehajtása során a részére engedélyezett büntetés
               félbeszakítás, eltávozás, rövid tartamú eltávozás vagy kimaradás tartamának
               elteltével abból a célból nem tér vissza, hogy a büntetés végrehajtása alól
               kivonja magát.
          (3a) A büntetés egy évig terjedő szabadságvesztés, ha az elítélt a reintegrációs
               őrizet tartama alatt a számára kijelölt lakást és az ahhoz tartozó
               bekerített helyet vagy a számára meghatározott napirend szerinti
               tartózkodási helyet a reintegrációs őrizet szabályainak megszegésével abból
               a célból hagyja el, hogy a szabadságvesztés végrehajtása alól kivonja
               magát.
          (4)  Korlátlanul enyhíthető a fogolyszökés elkövetőjének büntetése, ha – mielőtt
               tartózkodási helye a hatóság tudomására jutna – önként feladja magát.

Fogolyzendülés

284. §    (1)  Az a fogvatartott, aki más fogvatartottakkal együtt a fogvatartás rendjét
               súlyosan veszélyeztető, nyílt ellenszegülésben részt vesz, bűntett miatt
               egy évtől öt évig terjedő szabadságvesztéssel büntetendő.
          (2)  Két évtől nyolc évig terjedő szabadságvesztéssel büntetendő a
               fogolyzendülés
               a)   kezdeményezője, szervezője vagy vezetője,
               b)   résztvevője, ha a fogolyzendüléssel szemben fellépő személy ellen
                    erőszakot alkalmaz.
          (3)  A büntetés öt évtől tizenöt évig terjedő szabadságvesztés, ha a
               fogolyzendülés különösen súlyos következményre vezet.
          (4)  A büntetés öt évtől húsz évig terjedő vagy életfogytig tartó
               szabadságvesztés, ha a fogolyzendülés halált okoz.
          (5)  Aki fogolyzendülésre irányuló előkészületet követ el, három évig terjedő
               szabadságvesztéssel büntetendő.
          (6)  Az (1) bekezdésben meghatározott esetben korlátlanul enyhíthető annak a
               büntetése, aki az ellenszegülést önként vagy a hatóság felszólítására
               abbahagyja.

Ügyvédi visszaélés

285. §    (1)  Az ügyvéd, aki azért, hogy ügyfelének jogtalan hátrányt okozzon,
               hivatásából folyó kötelességét megszegi, bűntett miatt három évig terjedő
               szabadságvesztéssel büntetendő.
          (2)  A büntetés egy évtől öt évig terjedő szabadságvesztés, ha az ügyvédi
               visszaélést haszonszerzés végett követik el.
          (3)  E § alkalmazásában ügyvéd az ügyvédjelölt és más olyan személy is, aki jogi
               képviseletre foglalkozásánál fogva jogosult.

Zugírászat

286. §    (1)  Aki jogosulatlanul és üzletszerűen ügyvédi, szabadalmi ügyvivői vagy
               közjegyzői tevékenységet végez, vétség miatt két évig terjedő
               szabadságvesztéssel büntetendő.
          (2)  A büntetés bűntett miatt három évig terjedő szabadságvesztés, ha a
               zugírászatot ügyvédi, szabadalmi ügyvivői vagy közjegyzői tevékenységre
               jogosultság színlelésével követik el.

Zártörés

287. §    (1)  Aki
               a)   a hatósági eljárás során elrendelt lefoglalásnál, zárlatnál vagy zár
                    alá vételnél alkalmazott pecsétet eltávolítja vagy megsérti,
               b)   a lefoglalt, zárolt vagy zár alá vett dolog megőrzésére szolgáló,
                    lezárt helyiséget felnyitja,
               c)   az információs rendszerben tárolt adatok megőrzésére kötelezéssel
                    érintett adatot jogosulatlan személy számára hozzáférhetővé teszi,
                    illetve azt az eljárás alól elvonja vagy módosítja,
               d)   a büntetőeljárás során hozzáférhetetlenné tett adatot jogosulatlan
                    személy számára hozzáférhetővé teszi, illetve azt az eljárás alól
                    elvonja vagy módosítja,
               vétség miatt egy évig terjedő szabadságvesztéssel büntetendő.
          (2)  Aki a hatósági eljárás során lefoglalt, zárolt vagy zár alá vett dolgot a
               végrehajtás alól elvonja, bűntett miatt három évig terjedő
               szabadságvesztéssel büntetendő.
          (3)  A (2) bekezdésben meghatározott zártörés miatt nem büntethető az elkövető,
               ha a vádirat benyújtásáig a dolgot – állagának sérelme nélkül – az eljáró
               hatóságnak visszaszolgáltatja.

A bírósági végrehajtás akadályozása

288. §    (1)  Aki a bírósági végrehajtás során, azt követően, hogy vele szemben a bíróság
               jogerősen rendbírságot szabott ki, a rendbírság kiszabására okot adó
               magatartást tovább folytatja, vagy a végrehajtásból eredő, jogszabályban
               foglalt kötelezettségének – ide nem értve a végrehajtható okiratban foglalt
               kötelezettséget – továbbra sem tesz eleget, vétség miatt egy évig terjedő
               szabadságvesztéssel büntetendő.
          (2)  Nem büntethető az elkövető, ha a vádirat benyújtásáig a végrehajtásból
               eredő, jogszabályban foglalt kötelezettségének eleget tesz.

Nemzetközi bíróság előtt elkövetett igazságszolgáltatás elleni bűncselekmény

289. §         A 268–282. § szerint büntetendő, aki az ott meghatározott bűncselekményt
               törvénnyel kihirdetett nemzetközi szerződéssel vagy az Egyesült Nemzetek
               Biztonsági Tanácsa kötelező határozatával létrehozott nemzetközi büntető
               bíróság, illetve az Európai Unió Bírósága előtt folyamatban lévő eljárás
               során vagy azzal kapcsolatban követi el.

XXVII. FEJEZET
A KORRUPCIÓS BŰNCSELEKMÉNYEK

Vesztegetés

290. §    (1)  Aki gazdálkodó szervezet részére vagy érdekében tevékenységet végző
               személynek vagy rá tekintettel másnak azért ad vagy ígér jogtalan előnyt,
               hogy a kötelességét megszegje, bűntett miatt három évig terjedő
               szabadságvesztéssel büntetendő.
          (2)  A büntetés egy évtől öt évig terjedő szabadságvesztés, ha az (1)
               bekezdésben meghatározott bűncselekményt gazdálkodó szervezet részére vagy
               érdekében tevékenységet végző, önálló intézkedésre jogosult személlyel
               kapcsolatban követik el.
          (3)  A büntetés
               a)   az (1) bekezdés esetében egy évtől öt évig,
               b)   a (2) bekezdés esetében két évtől nyolc évig
               terjedő szabadságvesztés, ha a vesztegetést bűnszövetségben vagy
               üzletszerűen követik el.
          (4)  Az (1)–(3) bekezdés szerint büntetendő, aki a vesztegetést külföldi
               gazdálkodó szervezet részére vagy érdekében tevékenységet végző személlyel
               kapcsolatban követi el.
          (5)  A büntetés korlátlanul enyhíthető – különös méltánylást érdemlő esetben
               mellőzhető – az (1) bekezdésben meghatározott bűncselekmény elkövetőjével
               szemben, ha a bűncselekményt, mielőtt az a hatóság tudomására jutott volna,
               a hatóságnak bejelenti, és az elkövetés körülményeit feltárja.

Vesztegetés elfogadása

291. §    (1)  Aki gazdálkodó szervezet részére vagy érdekében végzett tevékenységével
               kapcsolatban jogtalan előnyt kér, avagy a jogtalan előnyt vagy ennek
               ígéretét elfogadja, illetve a rá tekintettel harmadik személynek adott vagy
               ígért jogtalan előny kérőjével vagy elfogadójával egyetért, bűntett miatt
               három évig terjedő szabadságvesztéssel büntetendő.
          (2)  Ha az elkövető
               a)   a jogtalan előnyért a kötelességét megszegi, egy évtől öt évig,
               b)   az (1) bekezdésben meghatározott bűncselekményt bűnszövetségben vagy
                    üzletszerűen követi el, két évtől nyolc évig
               terjedő szabadságvesztéssel büntetendő.
          (3)  Ha az elkövető gazdálkodó szervezet részére vagy érdekében tevékenységet
               végző, önálló intézkedésre jogosult személy, a büntetés
               a)   az (1) bekezdésben meghatározott esetben egy évtől öt évig,
               b)   a (2) bekezdés a) pontjában meghatározott esetben két évtől nyolc
                    évig,
               c)   a (2) bekezdés b) pontjában meghatározott esetben öt évtől tíz évig
               terjedő szabadságvesztés.
          (4)  Az (1)–(3) bekezdés szerint büntetendő az a külföldi gazdálkodó szervezet
               részére vagy érdekében tevékenységet végző személy, aki az ott
               meghatározott bűncselekményt követi el.
          (5)  A büntetés korlátlanul enyhíthető – különös méltánylást érdemlő esetben
               mellőzhető – az (1) bekezdésben meghatározott bűncselekmény elkövetőjével
               szemben, ha a bűncselekményt, mielőtt az a hatóság tudomására jutott volna,
               a hatóságnak bejelenti, a kapott jogtalan vagyoni előnyt vagy annak
               ellenértékét a hatóságnak átadja, és az elkövetés körülményeit feltárja.


Hivatali vesztegetés

293. §    (1)  Aki hivatalos személyt a működésével kapcsolatban neki vagy rá tekintettel
               másnak adott vagy ígért jogtalan előnnyel befolyásolni törekszik, bűntett
               miatt három évig terjedő szabadságvesztéssel büntetendő.
          (2)  Egy évtől öt évig terjedő szabadságvesztéssel büntetendő a vesztegető, ha a
               jogtalan előnyt azért adja vagy ígéri, hogy a hivatalos személy a hivatali
               kötelességét megszegje, a hatáskörét túllépje, vagy a hivatali helyzetével
               egyébként visszaéljen.
          (3)  Az (1) és (2) bekezdés szerint büntetendő, aki az ott meghatározott
               bűncselekményt külföldi hivatalos személy működésével kapcsolatban követi
               el.
          (4)  Az (1) bekezdés szerint büntetendő a gazdálkodó szervezet vezetője, illetve
               ellenőrzésre vagy felügyeletre feljogosított, a gazdálkodó szervezet
               részére vagy érdekében tevékenységet végző személy, ha az (1)–(3)
               bekezdésben meghatározott bűncselekményt a gazdálkodó szervezet részére
               vagy érdekében tevékenységet végző személy a gazdálkodó szervezet érdekében
               követi el, és felügyeleti vagy ellenőrzési kötelezettségének teljesítése a
               bűncselekmény elkövetését megakadályozhatta volna.
          (5)  Vétség miatt két évig terjedő szabadságvesztéssel büntetendő a gazdálkodó
               szervezet vezetője, ellenőrzésre vagy felügyeletre feljogosított, a
               gazdálkodó szervezet részére vagy érdekében tevékenységet végző személy, ha
               a (4) bekezdésben meghatározott bűncselekményt gondatlanságból követi el.
          (6)  A büntetés korlátlanul enyhíthető – különös méltánylást érdemlő esetben
               mellőzhető – az (1) és (2) bekezdésben meghatározott bűncselekmény
               elkövetőjével szemben, ha a bűncselekményt, mielőtt az a hatóság tudomására
               jutott volna, a hatóságnak bejelenti, és az elkövetés körülményeit
               feltárja.

Hivatali vesztegetés elfogadása

294. §    (1)  Az a hivatalos személy, aki a működésével kapcsolatban jogtalan előnyt kér,
               a jogtalan előnyt vagy ennek ígéretét elfogadja, illetve a rá tekintettel
               harmadik személynek adott vagy ígért jogtalan előny kérőjével vagy
               elfogadójával egyetért, bűntett miatt egy évtől öt évig terjedő
               szabadságvesztéssel büntetendő.
          (2)  A büntetés két évtől nyolc évig terjedő szabadságvesztés, ha a
               bűncselekményt vezető beosztású hivatalos személy követi el.
          (3)  Az (1) bekezdésben meghatározott esetben két évtől nyolc évig, a (2)
               bekezdésben meghatározott esetben öt évtől tíz évig terjedő
               szabadságvesztéssel büntetendő, aki
               a)   a jogtalan előnyért
                    aa)  hivatali kötelességét megszegi,
                    ab)  hatáskörét túllépi, vagy
                    ac)  hivatali helyzetével egyébként visszaél, illetve
               b)   a bűncselekményt bűnszövetségben vagy üzletszerűen követi el.
          (4)  Az (1)–(3) bekezdés szerint büntetendő az a külföldi hivatalos személy, aki
               az ott meghatározott bűncselekményt követi el.
          (5)  A büntetés korlátlanul enyhíthető – különös méltánylást érdemlő esetben
               mellőzhető – az (1) és (2) bekezdésben meghatározott bűncselekmény
               elkövetőjével szemben, ha a bűncselekményt, mielőtt az a hatóság tudomására
               jutott volna, a hatóságnak bejelenti, a kapott jogtalan vagyoni előnyt vagy
               annak ellenértékét a hatóságnak átadja, és az elkövetés körülményeit
               feltárja.

Vesztegetés bírósági vagy hatósági eljárásban

295. §    (1)  Aki azért, hogy más a bírósági, választottbírósági vagy hatósági eljárásban
               törvényes jogait ne gyakorolja, vagy kötelezettségeit ne teljesítse, neki
               vagy rá tekintettel másnak jogtalan előnyt ad vagy ígér, bűntett miatt
               három évig terjedő szabadságvesztéssel büntetendő.
          (2)  Az (1) bekezdés szerint büntetendő, aki az ott meghatározott bűncselekményt
               törvénnyel kihirdetett nemzetközi szerződéssel vagy az Egyesült Nemzetek
               Biztonsági Tanácsa kötelező határozatával létrehozott nemzetközi büntető
               bíróság, illetve az Európai Unió Bírósága előtt folyamatban lévő eljárás
               során vagy azzal kapcsolatban követi el.
          (3)  A büntetés korlátlanul enyhíthető – különös méltánylást érdemlő esetben
               mellőzhető – az (1) és (2) bekezdésben meghatározott bűncselekmény
               elkövetőjével szemben, ha a bűncselekményt, mielőtt az a hatóság tudomására
               jutott volna, a hatóságnak bejelenti, és az elkövetés körülményeit
               feltárja.

Vesztegetés elfogadása bírósági vagy hatósági eljárásban

296. §    (1)  Aki azért, hogy a bírósági, választottbírósági vagy hatósági eljárásban
               törvényes jogait ne gyakorolja, vagy kötelezettségeit ne teljesítse,
               jogtalan előnyt kér, a jogtalan előnyt vagy ennek ígéretét elfogadja,
               illetve a rá tekintettel harmadik személynek adott vagy ígért jogtalan
               előny kérőjével vagy elfogadójával egyetért, bűntett miatt egy évtől öt
               évig terjedő szabadságvesztéssel büntetendő.
          (2)  Az (1) bekezdés szerint büntetendő, aki az ott meghatározott bűncselekményt
               törvénnyel kihirdetett nemzetközi szerződéssel vagy az Egyesült Nemzetek
               Biztonsági Tanácsa kötelező határozatával létrehozott nemzetközi büntető
               bíróság, illetve az Európai Unió Bírósága előtt folyamatban lévő eljárás
               során vagy azzal kapcsolatban követi el.
          (3)  A büntetés korlátlanul enyhíthető – különös méltánylást érdemlő esetben
               mellőzhető – az (1) és (2) bekezdésben meghatározott bűncselekmény
               elkövetőjével szemben, ha a bűncselekményt, mielőtt az a hatóság tudomására
               jutott volna, a hatóságnak bejelenti, a kapott jogtalan vagyoni előnyt vagy
               annak ellenértékét a hatóságnak átadja, és az elkövetés körülményeit
               feltárja.


Befolyás vásárlása

298. §    (1)  Aki
               a)   olyan személynek, aki arra hivatkozik, hogy hivatalos személyt
                    befolyásol, vagy
               b)   olyan személyre tekintettel, aki arra hivatkozik, hogy hivatalos
                    személyt befolyásol, másnak
               előnyt ad vagy ígér, bűntett miatt három évig terjedő szabadságvesztéssel
               büntetendő.
          (1a) Az (1) bekezdés szerint büntetendő, aki magát hivatalos személynek kiadó
               személy részére vagy rá tekintettel másnak jogtalan előnyt ad vagy ígér.
          (2)  Aki az (1) bekezdésben meghatározott bűncselekményt gazdálkodó szervezet
               részére vagy érdekében tevékenységet végző személlyel kapcsolatban követi
               el, vétség miatt két évig terjedő szabadságvesztéssel büntetendő.
          (3)  Az (1) bekezdés szerint büntetendő, aki az (1) és (1a) bekezdésben
               meghatározott bűncselekményt külföldi hivatalos személlyel kapcsolatban
               követi el.
          (4)  A büntetés korlátlanul enyhíthető – különös méltánylást érdemlő esetben
               mellőzhető – az (1)–(2) bekezdésben meghatározott bűncselekmény
               elkövetőjével szemben, ha a bűncselekményt, mielőtt az a hatóság tudomására
               jutott volna, a hatóságnak bejelenti, és az elkövetés körülményeit
               feltárja.

Befolyással üzérkedés

299. §    (1)  Aki arra hivatkozással, hogy hivatalos személyt befolyásol, a maga vagy más
               számára jogtalan előnyt kér, a jogtalan előnyt vagy ennek ígéretét
               elfogadja, illetve a rá tekintettel harmadik személynek adott vagy ígért
               jogtalan előny kérőjével vagy elfogadójával egyetért, bűntett miatt egy
               évtől öt évig terjedő szabadságvesztéssel büntetendő.
          (2)  A büntetés két évtől nyolc évig terjedő szabadságvesztés, ha az elkövető
               a)   azt állítja vagy azt a látszatot kelti, hogy hivatalos személyt
                    veszteget,
               b)   hivatalos személynek adja ki magát, vagy
               c)   a bűncselekményt üzletszerűen követi el.
          (3)  Aki az (1) bekezdésében meghatározott bűncselekményt gazdálkodó szervezet
               részére vagy érdekében tevékenységet végző személlyel kapcsolatban követi
               el, vétség miatt két évig terjedő szabadságvesztéssel büntetendő.
          (4)  A büntetés bűntett miatt három évig terjedő szabadságvesztés, ha a (3)
               bekezdésben meghatározott bűncselekményt gazdálkodó szervezet részére vagy
               érdekében tevékenységet végző, önálló intézkedésre jogosult személlyel
               kapcsolatban követik el.
          (5)  Az (1) és (2) bekezdés szerint büntetendő, aki az ott meghatározott
               bűncselekményt külföldi hivatalos személlyel kapcsolatban követi el.
          (6)  A büntetés korlátlanul enyhíthető – különös méltánylást érdemlő esetben
               mellőzhető – az (1) és (3) bekezdésben meghatározott bűncselekmény
               elkövetőjével szemben, ha a bűncselekményt, mielőtt az a hatóság tudomására
               jutott volna, a hatóságnak bejelenti, a kapott jogtalan vagyoni előnyt vagy
               annak ellenértékét a hatóságnak átadja, és az elkövetés körülményeit
               feltárja.

Korrupciós bűncselekmény feljelentésének elmulasztása

300. §    (1)  Az a hivatalos személy, aki e minőségében hitelt érdemlő tudomást szerez
               arról, hogy még le nem leplezett vesztegetést, vesztegetés elfogadását,
               hivatali vesztegetést, hivatali vesztegetés elfogadását, vesztegetést
               bírósági vagy hatósági eljárásban, vesztegetés elfogadását bírósági vagy
               hatósági eljárásban, befolyás vásárlását vagy befolyással üzérkedést
               követtek el, és erről a hatóságnak, mihelyt teheti, nem tesz feljelentést,
               bűntett miatt három évig terjedő szabadságvesztéssel büntetendő.
          (2)  Korrupciós bűncselekmény feljelentésének elmulasztása miatt az elkövető
               hozzátartozója nem büntethető.

Értelmező rendelkezés

300/A. §  (1)  E fejezet alkalmazásában kötelességszegés a kötelességnek előny adásához
               kötött teljesítése is.
          (2)  A 290. § és a 291. § alkalmazásában külföldi gazdálkodó szervezet az a
               szervezet, amely a személyes joga szerint jogi személyiséggel rendelkezik
               és az adott szervezeti formában gazdasági tevékenység végzésére jogosult.

XXVIII. FEJEZET
A HIVATALI BŰNCSELEKMÉNYEK

Bántalmazás hivatalos eljárásban

301. §    (1)  Az a hivatalos személy, aki eljárása során mást tettleg bántalmaz, bűntett
               miatt egy évtől öt évig terjedő szabadságvesztéssel büntetendő.
          (2)  A büntetés két évtől nyolc évig terjedő szabadságvesztés, ha az (1)
               bekezdésben meghatározott bűncselekményt csoportosan követik el.
          (3)  Aki bántalmazás hivatalos eljárásban bűncselekményre irányuló előkészületet
               követ el, vétség miatt egy évig terjedő szabadságvesztéssel büntetendő.
          (4)  Korlátlanul enyhíthető annak a büntetése, aki a (2) bekezdésben
               meghatározott bűncselekmény elkövetésének körülményeit a vádirat
               benyújtásáig a hatóság előtt feltárja.

Bántalmazás közfeladatot ellátó személy eljárásában

302. §    (1)  Az a közfeladatot ellátó személy, aki közfeladatának ellátása során mást
               tettleg bántalmaz, bűntett miatt egy évtől öt évig terjedő
               szabadságvesztéssel büntetendő.
          (2)  A büntetés két évtől nyolc évig terjedő szabadságvesztés, ha az (1)
               bekezdésben meghatározott bűncselekményt csoportosan követik el.
          (3)  Aki bántalmazás közfeladatot ellátó személy eljárásában bűncselekményre
               irányuló előkészületet követ el, vétség miatt egy évig terjedő
               szabadságvesztéssel büntetendő.
          (4)  Korlátlanul enyhíthető annak a büntetése, aki (2) bekezdésben meghatározott
               bűncselekmény elkövetésének körülményeit a vádirat benyújtásáig a hatóság
               előtt feltárja.

Kényszervallatás

303. §    (1)  Az a hivatalos személy, aki annak érdekében, hogy más vallomást vagy
               nyilatkozatot tegyen, illetve ne tegyen, erőszakot, fenyegetést, vagy más
               hasonló módszert alkalmaz, bűntett miatt egy évtől öt évig terjedő
               szabadságvesztéssel büntetendő.
          (2)  A büntetés két évtől nyolc évig terjedő szabadságvesztés, ha az (1)
               bekezdésben meghatározott bűncselekményt csoportosan követik el.
          (3)  Aki a kényszervallatásra irányuló előkészületet követ el, vétség miatt két
               évig terjedő szabadságvesztéssel büntetendő.
          (4)  Korlátlanul enyhíthető annak a büntetése, aki (2) bekezdésben meghatározott
               bűncselekmény elkövetésének körülményeit a vádirat benyújtásáig a hatóság
               előtt feltárja.

Jogellenes fogvatartás

304. §    (1)  Az a hivatalos személy, aki eljárása során mást személyi szabadságától
               jogellenesen megfoszt, bűntett miatt egy évtől öt évig terjedő
               szabadságvesztéssel büntetendő.
          (2)  A büntetés két évtől nyolc évig terjedő szabadságvesztés, ha a jogellenes
               fogvatartást
               a)   aljas indokból vagy célból,
               b)   a sértett sanyargatásával vagy
               c)   súlyos következményt okozva
               követik el.

Hivatali visszaélés

305. §         Az a hivatalos személy, aki azért, hogy jogtalan hátrányt okozzon vagy
               jogtalan előnyt szerezzen
               a)   hivatali kötelességét megszegi,
               b)   hivatali hatáskörét túllépi, vagy
               c)   hivatali helyzetével egyébként visszaél,
               bűntett miatt három évig terjedő szabadságvesztéssel büntetendő.

Közfeladati helyzettel visszaélés

306. §         Az a közfeladatot ellátó személy, aki azért, hogy jogtalan hátrányt okozzon
               vagy jogtalan előnyt szerezzen
               a)   közfeladattal kapcsolatos kötelességét megszegi,
               b)   közfeladattal kapcsolatos jogkörét túllépi, vagy
               c)   közfeladati helyzetével egyébként visszaél,
               bűntett miatt három évig terjedő szabadságvesztéssel büntetendő.

Jogosulatlan titkos információgyűjtés vagy adatszerzés

307. §    (1)  Az a hivatalos személy, aki bíró vagy az igazságügyért felelős miniszter
               engedélyéhez kötött titkos információgyűjtést, illetve titkos adatszerzést
               a)   engedély nélkül végez, vagy az engedély kereteit túllépi,
               b)   jogosulatlanul elrendel vagy engedélyez,
               bűntett miatt három évig terjedő szabadságvesztéssel büntetendő.
          (2)  Az (1) bekezdés szerint büntetendő az a hivatalos személy, akinek valótlan
               tényállítása alapján bíró vagy az igazságügyért felelős miniszter
               engedélyéhez kötött titkos információgyűjtést, illetve titkos adatszerzést
               az arra jogosult elrendeli vagy engedélyezi.
          (3)  A büntetés egy évtől öt évig terjedő szabadságvesztés, ha az (1)–(2)
               bekezdésben meghatározott bűncselekmény jelentős érdeksérelmet okoz.

Jogosulatlan megbízhatósági vizsgálat végzése

308. §    (1)  Az a hivatalos személy, aki megbízhatósági vizsgálatot
               a)   ügyészi jóváhagyás nélkül végez, vagy a jóváhagyás kereteit túllépi,
               b)   jogosulatlanul jóváhagy,
               bűntett miatt három évig terjedő szabadságvesztéssel büntetendő.
          (2)  Az (1) bekezdés szerint büntetendő az a hivatalos személy, aki a
               megbízhatósági vizsgálatot elrendelő határozatban valótlan tényt állít, és
               ez alapján a megbízhatósági vizsgálat elrendelését az arra jogosult
               jóváhagyja.
          (3)  A büntetés egy évtől öt évig terjedő szabadságvesztés, ha az (1)–(2)
               bekezdésben meghatározott bűncselekmény jelentős érdeksérelmet okoz.

Egyéb rendelkezés

309. §         E fejezet rendelkezéseit a külföldi állam igazságszolgáltatási vagy
               bűnüldözési feladatot ellátó hatóságának a törvény alapján Magyarország
               területén eljáró tagjára is megfelelően kell alkalmazni.

XXIX. FEJEZET
A HIVATALOS SZEMÉLY ELLENI BŰNCSELEKMÉNYEK

Hivatalos személy elleni erőszak

310. §    (1)  Aki hivatalos vagy külföldi hivatalos személyt
               a)   jogszerű eljárásában erőszakkal vagy fenyegetéssel akadályoz,
               b)   jogszerű eljárásában erőszakkal vagy fenyegetéssel intézkedésre
                    kényszerít, vagy
               c)   eljárása alatt, illetve emiatt bántalmaz,
               bűntett miatt egy évtől öt évig terjedő szabadságvesztéssel büntetendő.
          (2)  A büntetés két évtől nyolc évig terjedő szabadságvesztés, ha a hivatalos
               személy elleni erőszakot csoportosan, fegyveresen vagy felfegyverkezve
               követik el.
          (3)  A (2) bekezdésben meghatározott csoport szervezője vagy vezetője öt évtől
               tíz évig terjedő szabadságvesztéssel büntetendő.
          (4)  Aki hivatalos személy elleni erőszak elkövetésére irányuló csoportban részt
               vesz, vétség miatt két évig, a csoport szervezője és vezetője bűntett miatt
               három évig terjedő szabadságvesztéssel büntetendő.
          (5)  Aki hivatalos személyt vagy külföldi hivatalos személyt az eljárása miatt
               bántalmaz, az (1)–(4) bekezdés szerint büntetendő akkor is, ha a
               bántalmazott a bűncselekmény elkövetésekor már nem hivatalos személy vagy
               nem külföldi hivatalos személy.
          (6)  Aki hivatalos személy elleni erőszakra irányuló előkészületet követ el,
               vétség miatt egy évig terjedő szabadságvesztéssel büntetendő.
          (7)  Nem büntethető a (4) bekezdés alapján a csoport résztvevője, ha a csoportot
               önként vagy a hatóság felhívására elhagyja.

Közfeladatot ellátó személy elleni erőszak

311. §         A 310. § szerint büntetendő, aki az ott meghatározott bűncselekményt
               közfeladatot ellátó személy ellen követi el.

Hivatalos személy vagy közfeladatot ellátó személy támogatója elleni erőszak

312. §         A 310. § szerint büntetendő, aki az ott meghatározott bűncselekményt
               hivatalos személy, külföldi hivatalos személy vagy közfeladatot ellátó
               személy támogatására vagy védelmére kelt személy ellen követi el.

Nemzetközileg védett személy elleni erőszak

313. §    (1)  Aki belföldön tartózkodó nemzetközileg védett személyt
               a)   bántalmaz,
               b)   személyi szabadságától megfoszt vagy
               c)   veszélyeztet,
               bűntett miatt egy évtől öt évig terjedő szabadságvesztéssel büntetendő.
          (2)  Aki az (1) bekezdésben meghatározott bűncselekmény elkövetésével fenyeget,
               három évig terjedő szabadságvesztéssel büntetendő.
          (3)  Aki nemzetközileg védett személy elleni erőszakra irányuló előkészületet
               követ el, vétség miatt egy évig terjedő szabadságvesztéssel büntetendő.

XXX. FEJEZET
A KÖZBIZTONSÁG ELLENI BŰNCSELEKMÉNYEK

Terrorcselekmény

314. §    (1)  Aki abból a célból, hogy
               a)   állami szervet, más államot vagy nemzetközi szervezetet arra
                    kényszerítsen, hogy valamit tegyen, ne tegyen vagy eltűrjön,
               b)   a lakosságot megfélemlítse,
               c)   más állam alkotmányos, társadalmi vagy gazdasági rendjét
                    megváltoztassa vagy megzavarja, illetve nemzetközi szervezet működését
                    megzavarja,
               a (4) bekezdésben meghatározott személy elleni erőszakos, közveszélyt okozó
               vagy fegyverrel kapcsolatos bűncselekményt követ el, bűntett miatt tíz
               évtől húsz évig terjedő vagy életfogytig tartó szabadságvesztéssel
               büntetendő.
          (2)  Az (1) bekezdés szerint büntetendő, aki
               a)   az (1) bekezdés a) pontjában meghatározott célból jelentős anyagi
                    javakat kerít hatalmába, és azok sértetlenül hagyását vagy
                    visszaadását állami szervhez vagy nemzetközi szervezethez intézett
                    követelés teljesítésétől teszi függővé, vagy
               b)   terrorista csoportot szervez.
          (3)  Korlátlanul enyhíthető annak a büntetése, aki
               a)   az (1) vagy (2) bekezdésében meghatározott terrorcselekményt
                    abbahagyja, mielőtt abból súlyos következmény származott volna, és
               b)   tevékenységét a hatóság előtt felfedi,
               ha ezzel közreműködik a bűncselekmény következményeinek megakadályozásában
               vagy enyhítésében, további elkövetők felderítésében, illetve további
               bűncselekmények megakadályozásában.
          (4)  E § alkalmazásában személy elleni erőszakos, közveszélyt okozó vagy
               fegyverrel kapcsolatos bűncselekmény
               a)   az emberölés [160. § (1)–(2) bekezdés], a testi sértés [164. § (2)–(6)
                    és (8) bekezdés], a foglalkozás körében elkövetett szándékos
                    veszélyeztetés [165. § (3) bekezdés],
               b)   az emberrablás [190. § (1)–(4) bekezdés], a személyi szabadság
                    megsértése (194. §),
               c)   a közlekedés biztonsága elleni bűncselekmény [232. § (1)–(2)
                    bekezdés], a vasúti, légi vagy vízi közlekedés veszélyeztetése [233. §
                    (1)–(2) bekezdés],
               d)   a radioaktív anyaggal visszaélés [250. § (1)–(2) bekezdés],
               e)   a hivatalos személy elleni erőszak [310. § (1)–(5) bekezdés], a
                    közfeladatot ellátó személy elleni erőszak (311. §), a hivatalos
                    személy vagy közfeladatot ellátó személy támogatója elleni erőszak
                    (312. §), a nemzetközileg védett személy elleni erőszak [313. § (1)
                    bekezdés],
               f)   a jármű hatalomba kerítése [320. § (1)–(2) bekezdés], a közveszély
                    okozása [322. § (1)–(3) bekezdés], a közérdekű üzem működésének
                    megzavarása [323. § (1)–(3) bekezdés], a robbanóanyaggal vagy
                    robbantószerrel visszaélés [324. § (1)–(2) bekezdés], a lőfegyverrel
                    vagy lőszerrel visszaélés [325. § (1)–(3) bekezdés],
               g)   a nemzetközi szerződés által tiltott fegyverrel visszaélés [326. §
                    (1)–(5) bekezdés], a haditechnikai termékkel vagy szolgáltatással
                    visszaélés [329. § (1)–(3) bekezdés], a kettős felhasználású termékkel
                    visszaélés [330. § (1)–(2) bekezdés],
               h)   a rablás [365. § (1)–(4) bekezdés] és a rongálás [371. § (1)–(6)
                    bekezdés],
               i)   az információs rendszer vagy adat megsértése [423. § (1)–(4)
                    bekezdés].

315. §    (1)  Aki a 314. § (1) vagy (2) bekezdésében meghatározott bűntett elkövetésére
               felhív, ajánlkozik, vállalkozik, a közös elkövetésben megállapodik, vagy az
               elkövetés elősegítése céljából az ehhez szükséges vagy ezt könnyítő
               feltételeket biztosítja, bűntett miatt két évtől nyolc évig terjedő
               szabadságvesztéssel büntetendő.
          (2)  Aki az (1) bekezdésben meghatározott cselekményeket a 314. § (1) vagy (2)
               bekezdésében meghatározott bűntettnek terrorista csoportban történő
               elkövetése érdekében valósítja meg, öt évtől tíz évig terjedő
               szabadságvesztéssel büntetendő.
          (3)  Nem büntethető, aki az (1) vagy (2) bekezdésben meghatározott
               bűncselekményt, mielőtt az a hatóság tudomására jutott volna, a hatóságnak
               bejelenti, és az elkövetés körülményeit feltárja.

316. §         Aki terrorcselekmény elkövetésével fenyeget, bűntett miatt két évtől nyolc
               évig terjedő szabadságvesztéssel büntetendő.

316/A. §  (1)  Aki
               a)   a 314. § (1) vagy (2) bekezdésében meghatározott bűntett elkövetése
                    vagy az elkövetésére történő felhívás, ajánlkozás, vállalkozás, a
                    közös elkövetésben megállapodás, vagy az elkövetés elősegítése
                    céljából az ehhez szükséges vagy ezt könnyítő feltételek biztosítása,
                    illetve
               b)   terrorista csoporthoz csatlakozás
               céljából Magyarország területére beutazik, onnan kiutazik vagy azon
               átutazik, bűntett miatt két évtől nyolc évig terjedő szabadságvesztéssel
               büntetendő.
          (2)  Az (1) bekezdés szerint büntetendő, aki az ott meghatározott utazást
               szervezi, vagy az ilyen utazás támogatása céljából anyagi eszközt
               szolgáltat vagy gyűjt.

Terrorcselekmény feljelentésének elmulasztása

317. §         Aki hitelt érdemlő tudomást szerez arról, hogy terrorcselekmény elkövetése
               készül, és erről a hatóságnak, mihelyt teheti, nem tesz feljelentést,
               bűntett miatt három évig terjedő szabadságvesztéssel büntetendő.

Terrorizmus finanszírozása

318. §    (1)  Aki
               a)   terrorcselekmény feltételeinek biztosításához anyagi eszközt
                    szolgáltat vagy gyűjt,
               b)   terrorcselekmény elkövetésére készülő személyt, illetve
                    terrorcselekmény elkövetőjét, vagy e személyekre tekintettel más
                    személyt anyagi eszközzel támogat, vagy
               c)   a b) pontban meghatározott személyek támogatása céljából anyagi
                    eszközt szolgáltat vagy gyűjt,
               bűntett miatt két évtől nyolc évig terjedő szabadságvesztéssel büntetendő.
          (2)  Aki az (1) bekezdésben meghatározott bűncselekményt terrorcselekmény
               terrorista csoportban történő elkövetése vagy terrorista csoport tagja
               érdekében valósítja meg, vagy a terrorista csoport tevékenységét egyéb
               módon támogatja, vagy a terrorista csoport ilyen támogatása céljából anyagi
               eszközt szolgáltat vagy gyűjt, öt évtől tíz évig terjedő
               szabadságvesztéssel büntetendő.

318/A. §  (1)  Aki
               a)   terror jellegű bűncselekmény feltételeinek biztosításához anyagi
                    eszközt szolgáltat vagy gyűjt,
               b)   terror jellegű bűncselekmény elkövetésére készülő személyt, illetve
                    terror jellegű bűncselekmény elkövetőjét, vagy e személyekre
                    tekintettel más személyt anyagi eszközökkel támogat, vagy
               c)   a b) pontban meghatározott személyek támogatása céljából anyagi
                    eszközt szolgáltat vagy gyűjt,
               bűntett miatt három évig terjedő szabadságvesztéssel büntetendő.
          (2)  Az (1) bekezdés vonatkozásában terror jellegű bűncselekmény:
               a)   az emberölés [160. § (1) bekezdés, 160. § (2) bekezdés, ha a
                    cselekmény a nemzetközi polgári repülést kiszolgáló repülőtéren vagy
                    repülésben levő légijármű fedélzetén vagy tengeren hajózó hajón
                    tartózkodó személy, vagy nemzetközileg védett személy ellen irányul],
               b)   a testi sértés (164. §, ha a cselekmény a nemzetközi polgári repülést
                    kiszolgáló repülőtéren vagy repülésben levő légijármű fedélzetén vagy
                    tengeren hajózó hajón tartózkodó személy vagy nemzetközileg védett
                    személy ellen irányul),
               c)   az emberrablás [190. § (1)–(4) bekezdés],
               d)   a közlekedés biztonsága elleni bűncselekmény (232. §, ha a cselekmény
                    légi jármű vagy tengeren hajózó hajó ellen irányul).
               e)   a radioaktív anyaggal visszaélés (250. §),
               f)   a rombolás (257. §),
               g)   a nemzetközileg védett személy elleni erőszak (313. §),
               h)   a jármű hatalomba kerítése (320. §),
               i)   a közveszély okozása [322. § (1)–(3) bekezdés],
               j)   a közérdekű üzem működésének megzavarása (323. §),
               k)   a robbanóanyaggal vagy robbantószerrel visszaélés (324. §, ha a
                    cselekményt közérdekű üzem, illetve középület vagy építmény területén
                    követik el),
               l)   a lőfegyverrel vagy lőszerrel visszaélés (325. §, ha a cselekményt
                    közérdekű üzem, illetve középület vagy építmény területén követik el).

318/B. §       A 318. § és a 318/A. § alkalmazásában anyagi eszközön a terrorizmus
               leküzdése érdekében egyes személyekkel és szervezetekkel szemben hozott
               különleges korlátozó intézkedésekről szóló, 2001. december 27-i
               2580/2001/EK tanácsi rendelet 1. cikk 1. pontjában meghatározott
               eszközöket, jogi dokumentumokat és okiratokat kell érteni.

Értelmező rendelkezés

319. §         A 314–315. §, a 316/A. § és a 318. § alkalmazásában terrorista csoport a
               három vagy több személyből álló, hosszabb időre szervezett, összehangoltan
               működő csoport, amelynek célja terrorcselekmény elkövetése.

Jármű hatalomba kerítése

320. §    (1)  Aki légi jármű, tömegközlekedési vagy tömeges áruszállításra alkalmas jármű
               ellenőrzését erőszakkal, fenyegetéssel, illetve másnak öntudatlan vagy
               védekezésre képtelen állapotát előidézve magához ragadja, bűntett miatt öt
               évtől tíz évig terjedő szabadságvesztéssel büntetendő.
          (2)  A büntetés tíz évtől húsz évig terjedő vagy életfogytig tartó
               szabadságvesztés, ha a bűncselekmény halált okoz.
          (3)  Aki jármű hatalomba kerítésére irányuló előkészületet követ el, két évtől
               nyolc évig terjedő szabadságvesztéssel büntetendő.
          (4)  Korlátlanul enyhíthető annak a büntetése, aki a bűncselekményt abbahagyja,
               mielőtt abból súlyos következmény származott volna.

Bűnszervezetben részvétel

321. §    (1)  Aki bűncselekmény bűnszervezetben történő elkövetésére felhív, ajánlkozik,
               vállalkozik, a közös elkövetésben megállapodik, vagy az elkövetés
               elősegítése céljából az ehhez szükséges vagy ezt könnyítő feltételeket
               biztosítja, illetve a bűnszervezet tevékenységét egyéb módon támogatja,
               bűntett miatt egy évtől öt évig terjedő szabadságvesztéssel büntetendő.
          (2)  Bűnszervezetben részvétel miatt nem büntethető, aki a bűncselekményt,
               mielőtt az a hatóság tudomására jutott volna, a hatóságnak bejelenti, és az
               elkövetés körülményeit feltárja.

Közveszély okozása

322. §    (1)  Aki anyag vagy energia pusztító hatásának kiváltásával közveszélyt idéz
               elő, vagy a közveszély elhárítását, illetve következményeinek enyhítését
               akadályozza, bűntett miatt két évtől nyolc évig terjedő szabadságvesztéssel
               büntetendő.
          (2)  A büntetés öt évtől tíz évig terjedő szabadságvesztés, ha a bűncselekményt
               a)   csoportosan,
               b)   különösen nagy vagy ezt meghaladó kárt okozva vagy
               c)   bűnszövetségben
               követik el.
          (3)  A büntetés öt évtől húsz évig terjedő vagy életfogytig tartó
               szabadságvesztés, ha a bűncselekmény halált okoz.
          (4)  Aki közveszély okozására irányuló előkészületet követ el, három évig
               terjedő szabadságvesztéssel büntetendő.
          (5)  Aki a közveszély okozását gondatlanságból követi el, vétség miatt három
               évig, különösen nagy vagy ezt meghaladó kár esetén egy évtől öt évig, halál
               okozása esetén két évtől nyolc évig terjedő szabadságvesztéssel büntetendő.
          (6)  Korlátlanul enyhíthető annak a büntetése, aki a közveszélyt, mielőtt abból
               káros következmény származott volna, önként megszünteti.

Közérdekű üzem működésének megzavarása

323. §    (1)  Aki közérdekű üzem működését jelentős mértékben megzavarja, bűntett miatt
               egy évtől öt évig terjedő szabadságvesztéssel büntetendő.
          (2)  A büntetés két évtől nyolc évig terjedő szabadságvesztés, ha a
               bűncselekményt
               a)   csoportosan,
               b)   bűnszövetségben vagy
               c)   különösen nagy kárt okozva
               követik el.
          (3)  A büntetés öt évtől tíz évig terjedő szabadságvesztés, ha a bűncselekményt
               a)   fegyveresen,
               b)   felfegyverkezve vagy
               c)   különösen jelentős kárt okozva
               követik el.
          (4)  Aki a közérdekű üzem működésének megzavarására irányuló előkészületet követ
               el, vétség miatt két évig terjedő szabadságvesztéssel büntetendő.
          (5)  Aki a bűncselekményt gondatlanságból követi el, vétség miatt három évig,
               különösen nagy vagy ezt meghaladó kár okozása esetén egy évtől öt évig
               terjedő szabadságvesztéssel büntetendő.

Robbanóanyaggal vagy robbantószerrel visszaélés

324. §    (1)  Aki robbanóanyagot, robbantószert vagy ezek felhasználására szolgáló
               készüléket
               a)   engedély nélkül készít, megszerez, tart, forgalomba hoz, vagy a
                    tartásukra nem jogosult személynek átad,
               b)   engedély nélkül vagy az engedély kereteit túllépve az ország
                    területére behoz, onnan kivisz, vagy azon átszállít,
               bűntett miatt két évtől nyolc évig terjedő szabadságvesztéssel büntetendő.
          (2)  A büntetés öt évtől tíz évig terjedő szabadságvesztés, ha a bűncselekményt
               üzletszerűen vagy bűnszövetségben követik el.
          (3)  Aki robbanóanyaggal vagy robbantószerrel visszaélésre irányuló
               előkészületet követ el, három évig terjedő szabadságvesztéssel büntetendő.

Lőfegyverrel vagy lőszerrel visszaélés

325. §    (1)  Aki
               a)   lőfegyvert engedély nélkül megszerez vagy tart,
               b)   lőfegyvert engedély nélkül készít vagy forgalomba hoz,
               c)   lőfegyvert engedély nélkül vagy az engedély kereteit túllépve az
                    ország területére behoz, onnan kivisz, vagy azon átszállít,
               d)   a lőfegyver készítésére, megszerzésére, tartására vagy kereskedelmére
                    vonatkozó engedély kereteit túllépi,
               e)   engedéllyel tartott lőfegyverét engedéllyel nem rendelkezőnek átadja,
               bűntett miatt két évtől nyolc évig terjedő szabadságvesztéssel büntetendő.
          (2)  Az (1) bekezdés szerint büntetendő, aki
               a)   kézilőfegyverhez, vadászlőfegyverhez vagy sportlőfegyverhez tartozó,
                    csekély mennyiséget meghaladó vagy más lőfegyverhez tartozó lőszert
                    engedély nélkül megszerez vagy tart,
               b)   lőszert engedély nélkül készít vagy forgalomba hoz,
               c)   lőszert engedély nélkül vagy az engedély kereteit túllépve az ország
                    területére behoz, onnan kivisz, vagy azon átszállít,
               d)   a lőszer készítésére, megszerzésére, tartására vagy kereskedelmére
                    vonatkozó engedély kereteit túllépi,
               e)   az engedéllyel tartott kézilőfegyveréhez, vadászlőfegyveréhez vagy
                    sportlőfegyveréhez tartozó, csekély mennyiséget meghaladó vagy más
                    lőfegyverhez tartozó lőszert engedéllyel nem rendelkezőnek átad.
          (3)  A büntetés öt évtől tíz évig terjedő szabadságvesztés, ha a bűncselekményt
               üzletszerűen vagy bűnszövetségben követik el.
          (4)  Aki az engedéllyel tartott kézilőfegyverét, vadászlőfegyverét vagy
               sportlőfegyverét, illetve az ahhoz tartozó lőszert bejelentés nélkül az
               ország területére behozza, onnan kiviszi, vagy azon átszállítja, vétség
               miatt két évig terjedő szabadságvesztéssel büntetendő.
          (5)  Aki az (1)–(3) bekezdésben meghatározott bűncselekményre irányuló
               előkészületet követ el, bűntett miatt három évig terjedő
               szabadságvesztéssel büntetendő.
          (6)  E § alkalmazásában csekély mennyiség a legfeljebb tíz darab lőszer.

XXXI. FEJEZET
A NEMZETKÖZI KÖTELEZETTSÉGEN ALAPULÓ KÖZBIZTONSÁGI CÉLÚ GAZDASÁGI ELŐÍRÁSOK ELLENI
BŰNCSELEKMÉNYEK

Nemzetközi szerződés által tiltott fegyverrel visszaélés

326. §    (1)  Aki nemzetközi szerződés által tiltott fegyvert
               a)   kifejleszt, gyárt,
               b)   megszerez, tart, felhasznál, jogosulatlanul hatástalanít,
               c)   annak tartására nem jogosult személynek átad, az ország területére
                    behoz, onnan kivisz, azon átszállít, vagy forgalomba hoz,
               bűntett miatt öt évtől tizenöt évig terjedő szabadságvesztéssel büntetendő.
          (2)  Az (1) bekezdés szerint büntetendő, aki engedély nélkül vagy az engedélytől
               eltérően nemzetközi szerződés által tiltott fegyver előállítására alkalmas
               létesítményt épít, üzemeltet, létező létesítményt ilyen fegyver gyártása
               céljára átalakít.
          (3)  Öt évtől tíz évig terjedő szabadságvesztéssel büntetendő, aki
               a)   nemzetközi szerződés által tiltott fegyver fejlesztéséhez,
                    gyártásához, összeszereléséhez, minőségi vizsgálatához,
                    üzemeltetéséhez, karbantartásához, javításához műszaki támogatást
                    nyújt,
               b)   nemzetközi szerződés által tiltott fegyver előállítására alkalmas
                    létesítmény üzemeltetéséhez a jogszabály által meghatározott engedély
                    megszerzése érdekében a döntésre jogosult szervet vagy személyt
                    megtéveszti.
          (4)  A büntetés öt évtől tizenöt évig terjedő szabadságvesztés, ha a (3)
               bekezdésben meghatározott bűncselekményt
               a)   üzletszerűen,
               b)   bűnszövetségben vagy
               c)   hivatalos személyként
               követik el.
          (5)  Tíz évtől húsz évig terjedő vagy életfogytig tartó szabadságvesztéssel
               büntetendő, aki
               a)   az (1) bekezdésben meghatározott bűncselekményt üzletszerűen, illetve
               b)   az (1)–(2) bekezdésben meghatározott bűncselekményt bűnszövetségben
                    vagy hivatalos személyként
               követi el.
          (6)  Aki nemzetközi szerződés által tiltott fegyverrel való visszaélésre
               irányuló előkészületet követ el, egy évtől öt évig terjedő
               szabadságvesztéssel büntetendő.
          (7)  Aki a (2) bekezdésben írt bűncselekményt gondatlanságból követi el, vétség
               miatt két évig terjedő szabadságvesztéssel büntetendő.

Nemzetközi gazdasági tilalom megszegése

327. §    (1)  Aki Magyarország nemzetközi jogi kötelezettsége alapján kihirdetett,
               illetve az Európai Unió Működéséről szóló Szerződés 75. cikke és 215. cikke
               alapján elfogadott rendeletekben vagy e rendeletek felhatalmazása alapján
               elfogadott rendeletekben vagy határozatokban, valamint az Európai Uniót
               létrehozó szerződés 29. cikke alapján elfogadott tanácsi határozatokban
               elrendelt
               a)   a pénzeszközök vagy gazdasági források zárolására vonatkozó
                    kötelezettségét, illetve
               b)   gazdasági, kereskedelmi vagy pénzügyi tilalmat
               megszegi, bűntett miatt egy évtől öt évig terjedő szabadságvesztéssel
               büntetendő.
          (2)  A büntetés két évtől nyolc évig terjedő szabadságvesztés, ha a nemzetközi
               gazdasági tilalom megszegését
               a)   a halálbüntetés végrehajtása, a kínzás vagy más kegyetlen, embertelen
                    vagy megalázó bánásmód vagy büntetés során alkalmazható áruk
                    kereskedelmével összefüggésben,
               b)   erőszakkal vagy
               c)   hivatalos személyként
               követik el.
          (3)  A büntetés öt évtől tíz évig terjedő szabadságvesztés, ha a nemzetközi
               gazdasági tilalom megszegését
               a)   lőfegyver, lőszer, robbanóanyag, robbantószer, ezek felhasználására
                    szolgáló készülék vagy egyéb katonai célú felhasználásra szánt termék
                    kereskedelmével összefüggésben,
               b)   fegyveresen vagy
               c)   bűnszövetségben
               követik el.
          (4)  Aki nemzetközi gazdasági tilalom megszegésére irányuló előkészületet követ
               el, három évig terjedő szabadságvesztéssel büntetendő.
          (5)  E § alkalmazásában – ha a nemzetközi jogi kötelezettség alapján a
               kötelezettséget, illetve tilalmat kihirdető jogszabály eltérően nem
               rendelkezik –
               a)   pénzeszközön az Iránnal szembeni korlátozó intézkedésekről és a
                    961/2010/EU rendelet hatályon kívül helyezéséről szóló 2012. március
                    23-i 267/2012/EU tanácsi rendelet (e bekezdés alkalmazásában a
                    továbbiakban: 267/2012/EU rendelet) 1. cikk l) pontjában meghatározott
                    eszközöket,
               b)   pénzeszközök zárolásán a 267/2012/EU rendelet 1. cikk k) pontjában
                    meghatározottakat,
               c)   gazdasági forráson a 267/2012/EU rendelet 1. cikk h) pontjában
                    meghatározott eszközöket,
               d)   gazdasági források zárolásán a 267/2012/EU rendelet 1. cikk j)
                    pontjában meghatározott eszközöket,
               e)   a halálbüntetés, a kínzás vagy más kegyetlen, embertelen vagy megalázó
                    bánásmód vagy büntetés során alkalmazható árun egyes, a halálbüntetés,
                    a kínzás vagy más kegyetlen, embertelen vagy megalázó bánásmód vagy
                    büntetés során alkalmazható áruk kereskedelméről szóló 2005. június
                    27-i 1236/2005/EK tanácsi rendelet (e fejezet alkalmazásában a
                    továbbiakban: 1236/2005/EK rendelet) II. mellékletében meghatározott
                    árut
               kell érteni.

Nemzetközi gazdasági tilalom megszegése feljelentésének elmulasztása

328. §    (1)  Aki hitelt érdemlő tudomást szerez arról, hogy nemzetközi gazdasági tilalom
               megszegése készül, vagy még le nem leplezett ilyen bűncselekményt követtek
               el, és erről a hatóságnak, mihelyt teheti, feljelentést nem tesz, vétség
               miatt egy évig terjedő szabadságvesztéssel büntetendő.
          (2)  Nemzetközi gazdasági tilalom megszegése feljelentésének elmulasztása miatt
               az elkövető hozzátartozója nem büntethető.

Haditechnikai termékkel vagy szolgáltatással visszaélés

329. §    (1)  Aki
               a)   engedély nélkül vagy az engedély kereteit túllépve haditechnikai
                    terméket gyárt, forgalomba hoz, vagy haditechnikai szolgáltatást
                    nyújt,
               b)   haditechnikai terméket az engedélytől eltérően használ fel,
               c)   tiltott haditechnikai terméket előállít, megszerez, felhasznál, tart,
                    átad, forgalomba hoz, az ország területére behoz, onnan kivisz, vagy
                    azon átszállít,
               bűntett miatt két évtől nyolc évig terjedő szabadságvesztéssel büntetendő.
          (2)  Az (1) bekezdés szerint büntetendő, aki
               a)   vegyi, biológiai vagy nukleáris fegyver, más nukleáris robbanóanyag,
                    illetve ezeket célba juttatni képes rakétatechnikai eszköz
                    kifejlesztésével, gyártásával, kereskedelmével, karbantartásával,
                    javításával, észlelésével, azonosításával vagy elterjesztésével
                    kapcsolatban műszaki támogatást nyújt,
               b)   az a) pontban foglaltaktól eltérő, más katonai felhasználással
                    kapcsolatban nyújt műszaki segítséget olyan ország vonatkozásában,
                    amely a nemzetközi kötelezettségvállalás alapján Magyarországra nézve
                    kötelező fegyverkiviteli korlátozás alá tartozik.
          (3)  A büntetés öt évtől tíz évig terjedő szabadságvesztés, ha az (1)
               bekezdésben meghatározott bűncselekményt bűnszövetségben vagy üzletszerűen
               követik el.
          (4)  Aki haditechnikai termékkel vagy szolgáltatással visszaélésre irányuló
               előkészületet követ el, egy évtől öt évig terjedő szabadságvesztéssel
               büntetendő.
          (5)  E § alkalmazásában
               a)   engedélyen a Nemzetközi Importigazolást, valamint az ezeket
                    helyettesítő okmányokat is érteni kell,
               b)   haditechnikai terméken az 1236/2005/EK rendelet III. mellékletében
                    meghatározott árut is érteni kell,
               c)   tiltott haditechnikai termék: az 1236/2005/EK rendelet II.
                    mellékletében meghatározott áru.

Kettős felhasználású termékkel visszaélés

330. §    (1)  Aki
               a)   engedély nélkül vagy az engedély kereteit túllépve kettős
                    felhasználású terméket külkereskedelmi forgalomba hoz, ideértve annak
                    az Európai Unió vámterületén belüli átadását, vagy
               b)   kettős felhasználású terméket az engedélytől eltérően használ fel,
               bűntett miatt egy évtől öt évig terjedő szabadságvesztéssel büntetendő.
          (2)  A büntetés két évtől nyolc évig terjedő szabadságvesztés, ha a (1)
               bekezdésben meghatározott bűncselekményt
               a)   az 1997. évi CIV. törvénnyel kihirdetett, a vegyi fegyverek
                    kifejlesztésének, gyártásának, felhalmozásának és használatának
                    tilalmáról, valamint megsemmisítéséről szóló, Párizsban, 1993. január
                    13-án aláírt egyezmény 1. Mellékletének hatálya alá tartozó vegyi
                    anyagoknak Magyarország területére vagy innen az Európai Unió
                    vámterületére történő átadásával összefüggésben, vagy
               b)   nukleáris kettős felhasználású termékre
               követik el.
          (3)  Aki kettős felhasználású termékkel visszaélésre irányuló előkészületet
               követ el, három évig terjedő szabadságvesztéssel büntetendő.
          (4)  E § alkalmazásában
               a)   engedélyen a Nemzetközi Importigazolást, valamint az ezeket
                    helyettesítő okmányokat is érteni kell,
               b)   kettős felhasználású termék: a kettős felhasználású termékek
                    kivitelére, transzferjére, brókertevékenységére és tranzitjára
                    vonatkozó közösségi ellenőrzési rendszer kialakításáról szóló
                    428/2009/EK rendelet 2. cikk 1. pontjában meghatározott termék,
               c)   az Európai Unió vámterületén az Uniós Vámkódex létrehozásáról szóló,
                    2013. október 9-i 952/2013/EU európai parlamenti és tanácsi rendelet
                    4. cikkében meghatározott területet kell érteni.

XXXII. FEJEZET
A KÖZNYUGALOM ELLENI BŰNCSELEKMÉNYEK

Háborús uszítás

331. §    (1)  Aki nagy nyilvánosság előtt háborúra uszít, vagy egyébként háborús
               hírverést folytat, bűntett miatt egy évtől öt évig terjedő
               szabadságvesztéssel büntetendő.
          (2)  Az (1) bekezdés szerint büntetendő, ha súlyosabb bűncselekmény nem valósul
               meg, aki nagy nyilvánosság előtt a terrorizmus támogatására uszít, vagy
               egyébként a terrorizmust támogató hírverést folytat.

Közösség elleni uszítás

332. §         Aki nagy nyilvánosság előtt
               a)   a magyar nemzet ellen,
               b)   valamely nemzeti, etnikai, faji, vallási csoport, illetve annak tagja
                    ellen, vagy
               c)   a lakosság egyes csoportjai, illetve azok tagjai ellen – különösen
                    fogyatékosságra, nemi identitásra, szexuális irányultságra tekintettel
                    –
               erőszakra vagy gyűlöletre uszít, bűntett miatt három évig terjedő
               szabadságvesztéssel büntetendő.

A nemzeti szocialista vagy kommunista rendszerek bűneinek nyilvános tagadása

333. §         Aki nagy nyilvánosság előtt a nemzeti szocialista vagy kommunista
               rendszerek által elkövetett népirtás vagy más, emberiesség elleni
               cselekmények tényét tagadja, kétségbe vonja, jelentéktelen színben tünteti
               fel, vagy azokat igazolni törekszik, bűntett miatt három évig terjedő
               szabadságvesztéssel büntetendő.

Nemzeti jelkép megsértése

334. §         Aki nagy nyilvánosság előtt Magyarország himnuszát, zászlaját, címerét vagy
               a Szent Koronát sértő vagy lealacsonyító kifejezést használ, illetve azokat
               más módon meggyalázza, ha súlyosabb bűncselekmény nem valósul meg, vétség
               miatt egy évig terjedő szabadságvesztéssel büntetendő.

Önkényuralmi jelkép használata

335. §         Aki horogkeresztet, SS-jelvényt, nyilaskeresztet, sarló-kalapácsot, ötágú
               vöröscsillagot vagy ezeket ábrázoló jelképet a köznyugalom megzavarására
               alkalmas – különösen az önkényuralmi rendszerek áldozatainak emberi
               méltóságát vagy kegyeleti jogát sértő – módon
               a)   terjeszt,
               b)   nagy nyilvánosság előtt használ, vagy
               c)   közszemlére tesz,
               ha súlyosabb bűncselekmény nem valósul meg, vétség miatt elzárással
               büntetendő.

Hatósági rendelkezés elleni uszítás

336. §         Aki nagy nyilvánosság előtt, a köznyugalom megzavarására alkalmas módon
               hatóság rendelkezése ellen általános engedetlenségre uszít, bűntett miatt
               három évig terjedő szabadságvesztéssel büntetendő.

Rémhírterjesztés

337. §         Aki közveszély színhelyén nagy nyilvánosság előtt olyan valótlan tényt vagy
               való tényt oly módon elferdítve állít vagy híresztel, amely a közveszély
               színhelyén alkalmas az emberek nagyobb csoportjában zavar vagy nyugtalanság
               keltésére, bűntett miatt három évig terjedő szabadságvesztéssel büntetendő.

Közveszéllyel fenyegetés

338. §    (1)  Aki a köznyugalom megzavarására alkalmas olyan valótlan tényt állít,
               híresztel, vagy azt a látszatot kelti, hogy közveszéllyel járó esemény
               bekövetkezése fenyeget, bűntett miatt három évig terjedő
               szabadságvesztéssel büntetendő.
          (2)  A büntetés egy évtől öt évig terjedő szabadságvesztés, ha a közveszéllyel
               fenyegetés a köznyugalmat súlyosan megzavarta.

Garázdaság

339. §    (1)  Aki olyan kihívóan közösségellenes, erőszakos magatartást tanúsít, amely
               alkalmas arra, hogy másokban megbotránkozást vagy riadalmat keltsen, ha
               súlyosabb bűncselekmény nem valósul meg, vétség miatt két évig terjedő
               szabadságvesztéssel büntetendő.
          (2)  A büntetés bűntett miatt három évig terjedő szabadságvesztés, ha a
               garázdaságot
               a)   csoportosan,
               b)   a köznyugalmat súlyosan megzavarva,
               c)   fegyveresen,
               d)   felfegyverkezve vagy
               e)   nyilvános rendezvényen
               követik el.

Rendbontás

340. §    (1)  Aki nyilvános rendezvény szervezőjének vagy rendezőjének a rend fenntartása
               érdekében tett jogszerű intézkedésével szemben erőszakkal vagy
               fenyegetéssel ellenállást tanúsít, ha súlyosabb bűncselekmény nem valósul
               meg, vétség miatt két évig terjedő szabadságvesztéssel büntetendő.
          (2)  Ha súlyosabb bűncselekmény nem valósul meg, az (1) bekezdés szerint
               büntetendő, aki sportrendezvényen a létesítménynek a nézőktől vagy a nézők
               meghatározott csoportjától elzárt területére jogosulatlanul belép, ott
               tartózkodik, vagy e területre a sportrendezvény megtartását vagy mások
               testi épségét veszélyeztető tárgyat bedob.
          (3)  A büntetés bűntett miatt három évig terjedő szabadságvesztés, ha a
               rendbontást
               a)   csoportosan,
               b)   fegyveresen,
               c)   felfegyverkezve vagy
               d)   különös visszaesőként
               követik el.
          (4)  A különös visszaesés szempontjából hasonló jellegű bűncselekmény
               a)   a testi sértés [164. § (3)–(6) és (8) bekezdés],
               b)   a hivatalos személy elleni erőszak [310. § (1)–(5) bekezdés], a
                    közfeladatot ellátó személy elleni erőszak (311. §), a hivatalos
                    személy vagy közfeladatot ellátó személy támogatója elleni erőszak
                    (312. §),
               c)   a garázdaság (339. §),
               d)   a rongálás [371. § (1)–(6) bekezdés].

Kitiltás

341. §         A garázdaság és a rendbontás elkövetőjével szemben kitiltásnak is helye
               van.

XXXIII. FEJEZET
A KÖZBIZALOM ELLENI BŰNCSELEKMÉNYEK

Közokirat-hamisítás

342. §    (1)  Aki
               a)   hamis közokiratot készít, vagy közokirat tartalmát meghamisítja,
               b)   hamis, hamisított vagy más nevére szóló valódi közokiratot felhasznál,
               c)   közreműködik abban, hogy jog vagy kötelezettség létezésére,
                    megváltozására vagy megszűnésére vonatkozó valótlan adatot, tényt vagy
                    nyilatkozatot foglaljanak közokiratba,
               bűntett miatt három évig terjedő szabadságvesztéssel büntetendő.
          (2)  Aki az (1) bekezdés a) vagy b) pontjában meghatározott közokirat-
               hamisításra irányuló előkészületet követ el, vétség miatt egy évig terjedő
               szabadságvesztéssel büntetendő.
          (3)  Aki az (1) bekezdés c) pontjában meghatározott közokirat-hamisítást
               gondatlanságból követi el, vétség miatt elzárással büntetendő.

343. §    (1)  Az a hivatalos személy, aki hivatali hatáskörével visszaélve
               a)   hamis közokiratot készít,
               b)   közokirat tartalmát meghamisítja, vagy
               c)   lényeges tényt hamisan foglal közokiratba,
               bűntett miatt egy évtől öt évig terjedő szabadságvesztéssel büntetendő.
          (2)  E § rendelkezéseit a külföldi állam igazságszolgáltatási vagy bűnüldözési
               feladatot ellátó hatóságának a törvény alapján Magyarország területén
               eljáró tagjára is megfelelően kell alkalmazni.

Biztonsági okmány hamisítása

344. §         Aki a külön jogszabályban meghatározott
               a)   belépésre jogosító hamis biztonsági okmányt készít,
               b)   belépésre jogosító biztonsági okmány tartalmát meghamisítja,
               c)   hamis, hamisított vagy más nevére szóló valódi belépésre jogosító
                    biztonsági okmányt felhasznál,
               ha súlyosabb bűncselekmény nem valósul meg, vétség miatt két évig terjedő
               szabadságvesztéssel büntetendő.

Hamis magánokirat felhasználása

345. §         Aki jog vagy kötelezettség létezésének, megváltozásának vagy megszűnésének
               bizonyítására hamis, hamisított vagy valótlan tartalmú magánokiratot
               felhasznál, vétség miatt egy évig terjedő szabadságvesztéssel büntetendő.

Okirattal visszaélés

346. §    (1)  Aki egy vagy több olyan közokiratot, amely nem vagy nem kizárólag a
               sajátja,
               a)   mástól, annak beleegyezése nélkül jogtalanul megszerez,
               b)   jogtalanul megsemmisít, megrongál, vagy
               c)   mástól jogtalanul elvesz, vagy a jogosult elől jogtalanul eltitkol,
               vétség miatt két évig terjedő szabadságvesztéssel büntetendő.
          (2)  Ha más bűncselekmény nem valósul meg, az (1) bekezdés szerint büntetendő,
               aki jogtalan haszonszerzés céljából közokiratot átad vagy átvesz.
          (3)  Aki az (1) bekezdésben meghatározott bűncselekményt magánokiratra azért
               követi el, hogy jogtalan előnyt szerezzen vagy jogtalan hátrányt okozzon,
               egy évig terjedő szabadságvesztéssel büntetendő.

Egyedi azonosító jellel visszaélés

347. §    (1)  Aki
               a)   egyedi azonosító jelet eltávolít vagy meghamisít,
               b)   olyan dolgot szerez meg, használ fel, vagy olyan dologról rendelkezik,
                    amelynek egyedi azonosító jele hamis, hamisított, vagy amelynek egyedi
                    azonosító jelét eltávolították,
               bűntett miatt három évig terjedő szabadságvesztéssel büntetendő.
          (2)  A büntetés egy évtől öt évig terjedő szabadságvesztés, ha az (1)
               bekezdésben meghatározott bűncselekményt üzletszerűen vagy bűnszövetségben
               követik el.
          (3)  E § alkalmazásában egyedi azonosító jel: az olyan dolognak, amelynek a
               birtoklását vagy rendeltetésszerű használatát jogszabály hatósági
               engedélyhez köti, a gyártónak vagy a hatóságnak a dolgon, illetve annak
               alkotórészén alkalmazott, egyedi azonosításra szolgáló jelölése.

Gépjármű kilométer-számláló műszer által jelzett érték meghamisítása

348. §         Aki jogtalan haszonszerzés végett a közúti gépjármű kilométer-számláló
               műszere által jelzett értéket a műszerre gyakorolt behatással vagy a mérési
               folyamat befolyásolásával meghamisítja, illetve a műszer működését
               megakadályozza, ha súlyosabb bűncselekmény nem valósul meg, vétség miatt
               egy évig terjedő szabadságvesztéssel büntetendő.

Mező- és erdőgazdasági hasznosítású föld jogellenes megszerzése

349. §    (1)  Aki
               a)   mező- és erdőgazdasági hasznosítású föld tulajdonjogának megszerzése,
               b)   mező- és erdőgazdasági hasznosítású földre vonatkozó haszonélvezeti
                    jog vagy használat jogának alapítása
               céljából az ezekre vonatkozó jogszabályi tilalom vagy korlátozás
               kijátszásával semmis szerződést köt, bűntett miatt egy évtől öt évig
               terjedő szabadságvesztéssel büntetendő.
          (2)  Aki
               a)   mező- és erdőgazdasági hasznosítású föld tulajdonjogának
                    megszerzésére,
               b)   mező- és erdőgazdasági hasznosítású földre vonatkozó haszonélvezeti
                    jog vagy használat jogának alapítására
               vonatkozó jogszabályi tilalom vagy korlátozás kijátszásával általa kötött
               semmis szerződés leplezésére létrehozott megállapodás alapján mező- és
               erdőgazdasági hasznosítású földet használ, illetve szedi annak hasznait, ha
               súlyosabb bűncselekmény nem valósul meg, bűntett miatt három évig terjedő
               szabadságvesztéssel büntetendő.
          (3)  Az (1) bekezdés szerint büntetendő az az ügyvéd, kamarai jogtanácsos vagy
               közjegyző, aki az (1) bekezdés szerinti szerződés megkötésében
               közreműködik.
          (4)  Korlátlanul enyhíthető az (1) és (2) bekezdés szerinti bűncselekmény
               elkövetőjének a büntetése, ha a bűncselekményt, mielőtt az a hatóság
               tudomására jutott volna, a hatóságnak bejelenti és az elkövetés
               körülményeit feltárja.

Sporteredmény tiltott befolyásolása

349/A. §  (1)  Aki olyan megállapodást köt, aminek következtében valamely sportszövetség
               versenyrendszerében szervezett vagy a sportszövetség versenynaptárában
               egyébként szereplő verseny, mérkőzés eredménye nem a versenyszabályzatnak
               vagy a tisztességes játék elveinek megfelelő módon alakul ki, ha más
               bűncselekmény nem valósul meg, bűntett miatt három évig terjedő
               szabadságvesztéssel büntetendő.
          (2)  A büntetés egy évtől öt évig terjedő szabadságvesztés, ha a bűncselekményt
               bűnszövetségben vagy üzletszerűen követik el.

XXXIV. FEJEZET
A KÖZIGAZGATÁS RENDJE ELLENI BŰNCSELEKMÉNYEK

A választás, népszavazás és európai polgári kezdeményezés rendje elleni bűncselekmény

350. §    (1)  Aki a választási eljárásról szóló törvény vagy a népszavazás
               kezdeményezéséről, az európai polgári kezdeményezésről, valamint a
               népszavazási eljárásról szóló törvény hatálya alá tartozó választás,
               népszavazás és európai polgári kezdeményezés során
               a)   a jelölési eljárás szabályait megszegve erőszakkal, fenyegetéssel,
                    megtévesztéssel vagy anyagi juttatással szerez ajánlást,
               b)   népszavazás vagy európai polgári kezdeményezés indítványozása
                    érdekében erőszakkal, fenyegetéssel, megtévesztéssel vagy anyagi
                    juttatással szerez aláírást,
               c)   jogosultság nélkül szavaz,
               d)   jogosulatlanul aláír, hamis adatokat tüntet fel,
               e)   arra jogosultat a választásban, a népszavazásban, a népszavazási vagy
                    az európai polgári kezdeményezésben akadályoz, vagy erőszakkal,
                    fenyegetéssel, megtévesztéssel, vagy anyagi juttatással befolyásolni
                    törekszik,
               f)   megsérti a választás vagy a népszavazás titkosságát,
               g)   meghamisítja a választás, a népszavazás, a népszavazási vagy az
                    európai polgári kezdeményezés eredményét,
               h)   a jelölési eljárás során az ajánlásáért, illetve a népszavazás
                    kezdeményezése vagy európai polgári kezdeményezés indítványozása során
                    az aláírásáért anyagi juttatást fogad el,
               i)   szavazatát anyagi juttatás nyújtásától teszi függővé, és erre
                    tekintettel anyagi juttatást fogad el,
               bűntettet követ el és három évig terjedő szabadságvesztéssel büntetendő.
          (2)  Az (1) bekezdés szerint büntetendő, aki nemzetiségi önkormányzati
               képviselőjelöltként történő nyilvántartásba vételhez szükséges
               nyilatkozatában korábbi nemzetiségi önkormányzati képviselőjelöltségére
               vonatkozóan valótlan tartalmú nyilatkozatot tesz.

Egyesülési joggal visszaélés

351. §    (1)  Aki a bíróság által feloszlatott egyesület vezetésében részt vesz, ha
               súlyosabb bűncselekmény nem valósul meg, bűntett miatt három évig terjedő
               szabadságvesztéssel büntetendő.
          (2)  Aki a bíróság által feloszlatott egyesület működésében a köznyugalom
               megzavarására alkalmas módon vesz részt, vétség miatt két évig terjedő
               szabadságvesztéssel büntetendő.
          (3)  Aki a bíróság által feloszlatott egyesület vezetéséhez vagy működéséhez
               szükséges vagy azt könnyítő feltételeket biztosítja, vagy ahhoz anyagi
               eszközöket szolgáltat, egy évig terjedő szabadságvesztéssel büntetendő.

Közbiztonsági tevékenység jogellenes szervezése

352. §         Aki
               a)   olyan, a közbiztonság, közrend fenntartására irányuló tevékenységet
                    szervez, amelyre jogszabály nem jogosítja fel, vagy
               b)   a közbiztonság, közrend fenntartásának látszatát keltő tevékenységet
                    szervez,
               vétség miatt két évig terjedő szabadságvesztéssel büntetendő.

Határzár tiltott átlépése

352/A. §  (1)  Aki Magyarországnak az államhatár rendje védelmét biztosító létesítmény
               által védett területére a létesítményen keresztül jogosulatlanul belép,
               bűntett miatt három évig terjedő szabadságvesztéssel büntetendő.
          (2)  A büntetés egy évtől öt évig terjedő szabadságvesztés, ha az (1)
               bekezdésben meghatározott bűncselekményt
               a)   fegyveresen,
               b)   felfegyverkezve,
               c)   tömegzavargás résztvevőjeként
               követik el.
          (3)  Aki az (1) bekezdésben meghatározott bűncselekményt fegyveresen vagy
               felfegyverkezve tömegzavargás résztvevőjeként követi el, két évtől nyolc
               évig terjedő szabadságvesztéssel büntetendő.
          (4)  A büntetés öt évtől tíz évig terjedő szabadságvesztés, ha a (2) vagy (3)
               bekezdésben meghatározott bűncselekmény halált okoz.

Határzár megrongálása

352/B. §  (1)  Aki az államhatár rendjének védelmét biztosító létesítményt, illetve
               eszközt megsemmisíti vagy megrongálja, ha súlyosabb bűncselekmény nem
               valósul meg, bűntett miatt egy évtől öt évig terjedő szabadságvesztéssel
               büntetendő.
          (2)  A büntetés két évtől nyolc évig terjedő szabadságvesztés, ha az (1)
               bekezdésben meghatározott bűncselekményt
               a)   fegyveresen,
               b)   felfegyverkezve,
               c)   tömegzavargás résztvevőjeként
               követik el.
          (3)  Aki az (1) bekezdésben meghatározott bűncselekményt fegyveresen vagy
               felfegyverkezve tömegzavargás résztvevőjeként követi el, öt évtől tíz évig
               terjedő szabadságvesztéssel büntetendő.
          (4)  A büntetés tíz évtől húsz évig terjedő szabadságvesztés, ha a (2) vagy (3)
               bekezdésben meghatározott bűncselekmény halált okoz.

Határzárral kapcsolatos építési munka akadályozása

352/C. §       Aki az államhatár rendjének védelmét biztosító létesítmény építésével vagy
               karbantartásával kapcsolatos munkavégzést akadályozza, ha más bűncselekmény
               nem valósul meg, vétség miatt egy évig terjedő szabadságvesztéssel
               büntetendő.

Embercsempészés

353. §    (1)  Aki államhatárnak más által a jogszabályi rendelkezések megszegésével
               történő átlépéséhez segítséget nyújt, bűntett miatt egy évtől öt évig
               terjedő szabadságvesztéssel büntetendő.
          (2)  A büntetés két évtől nyolc évig terjedő szabadságvesztés, ha az
               embercsempészést
               a)   vagyoni haszonszerzés végett,
               b)   államhatár átlépéséhez több személynek segítséget nyújtva, vagy
               c)   az államhatár rendjének védelmét biztosító létesítmény, illetve eszköz
                    megsemmisítésével vagy megrongálásával követik el.
          (3)  A büntetés öt évtől tíz évig terjedő szabadságvesztés, ha az
               embercsempészést
               a)   a csempészett személy sanyargatásával,
               b)   fegyveresen,
               c)   felfegyverkezve,
               d)   üzletszerűen vagy
               e)   bűnszövetségben
               követik el.
          (4)  A büntetés öt évtől tizenöt évig terjedő szabadságvesztés, ha
               a)   a (3) bekezdés a) pontja szerinti embercsempészést a b)–e) pontban
                    meghatározott módon
               b)   a (3) bekezdés b) pontja szerinti embercsempészést az a), illetve a
                    c)–e) pontban meghatározott módon
               követik el.
          (5)  A (3) vagy (4) bekezdésben meghatározott bűncselekmény szervezője vagy
               irányítója tíz évtől húsz évig terjedő szabadságvesztéssel büntetendő.
          (6)  Aki embercsempészésre irányuló előkészületet követ el, három évig terjedő
               szabadságvesztéssel büntetendő.

Jogellenes tartózkodás elősegítése

354. §    (1)  Aki
               a)   az Európai Unió tagállamának,
               b)   az Európai Gazdasági Térségről szóló megállapodásban részes más állam
                    vagy
               c)   az Európai Gazdasági Térségről szóló megállapodásban részes más állam
                    állampolgárával azonos jogállású állampolgár államának
               területén történő jogellenes tartózkodáshoz vagyoni haszonszerzés végett
               segítséget nyújt olyan személy részére, aki ezen államok egyikének sem
               állampolgára, ha súlyosabb bűncselekmény nem valósul meg, vétség miatt két
               évig terjedő szabadságvesztéssel büntetendő.
          (2)  Ha súlyosabb bűncselekmény nem valósul meg, az (1) bekezdés szerint
               büntetendő, aki vagyoni haszonszerzés végett külföldi személy magyarországi
               jogellenes tartózkodásához nyújt segítséget.

Családi kapcsolatok létesítésével visszaélés

355. §         Az a tizennyolcadik életévét betöltött személy, aki anyagi haszonszerzés
               céljából, kizárólag tartózkodási jogosultságot igazoló okmány kiadása
               érdekében létesít családi kapcsolatot, vagy az apaságot megállapító teljes
               hatályú elismerő nyilatkozathoz hozzájárul, ha súlyosabb bűncselekmény nem
               valósul meg, vétség miatt két évig terjedő szabadságvesztés büntetéssel
               büntetendő.

Harmadik országbeli állampolgár jogellenes foglalkoztatása

356. §    (1)  Aki keresőtevékenység folytatására jogosító engedéllyel nem rendelkező
               a)   harmadik országbeli állampolgárt rendszeresen vagy tartósan, illetve
               b)   jelentős számú harmadik országbeli állampolgárt egyidejűleg
               foglalkoztat, vétség miatt két évig terjedő szabadságvesztéssel büntetendő.
          (2)  Bűntett miatt három évig terjedő szabadságvesztéssel büntetendő, aki
               a)   keresőtevékenység folytatására jogosító engedéllyel nem rendelkező
                    harmadik országbeli állampolgárt különösen kizsákmányoló
                    foglalkoztatási feltételek között foglalkoztat,
               b)   olyan, keresőtevékenység folytatására jogosító engedéllyel nem
                    rendelkező harmadik országbeli állampolgárt foglalkoztat, akinek
                    sérelmére emberkereskedelmet követtek el.
          (3)  E § alkalmazásában
               a)   különösen kizsákmányoló foglalkoztatási feltételek alatt a harmadik
                    országbeli állampolgárok beutazásáról és tartózkodásáról szóló
                    törvényben meghatározott fogalmakat kell érteni;
               b)   jelentős számú: legalább öt személy.

Műemlék vagy védett kulturális javak megrongálása

357. §    (1)  Aki a tulajdonában álló műemléket, védett kulturális javak körébe tartozó
               tárgyat vagy a tulajdonában álló ingatlanon lévő régészeti lelőhelyet
               megrongálja, bűntett miatt három évig terjedő szabadságvesztéssel
               büntetendő.
          (2)  Aki a tulajdonában álló
               a)   műemléket vagy védett kulturális javak körébe tartozó tárgyat
                    megsemmisíti,
               b)   műemlék olyan helyrehozhatatlan károsodását idézi elő, amelynek
                    következtében az elveszti műemléki jellegét, vagy
               c)   védett kulturális javak körébe tartozó tárgy vagy régészeti lelőhely
                    helyrehozhatatlan károsodását idézi elő,
               egy évtől öt évig terjedő szabadságvesztéssel büntetendő.

Védett kulturális javakkal visszaélés

358. §    (1)  Aki
               a)   a védett gyűjteményhez tartozó tárgyat vagy védett tárgyegyüttes
                    darabját jogszabályban előírt előzetes hozzájárulás nélkül
                    elidegeníti,
               b)   védett kulturális javak körébe tartozó tárgy, gyűjtemény vagy
                    tárgyegyüttes tulajdonjogában bekövetkezett változásra vonatkozó,
                    jogszabályban előírt bejelentési kötelezettségét elmulasztja,
               c)   védett kulturális javak körébe tartozó tárgyat, gyűjteményt vagy
                    tárgyegyüttest engedély nélkül külföldre juttat, vagy a kiviteli
                    engedély kereteit túllépi,
               bűntettet miatt három évig terjedő szabadságvesztéssel büntetendő.
          (2)  Az (1) bekezdés szerint büntetendő, aki a kulturális javak körébe tartozó
               és kiviteli engedélyhez kötött tárgyat engedély nélkül külföldre juttat,
               vagy a kiviteli engedély kereteit túllépi.

Veszélyes állat, illetve veszélyes eb tartásával kapcsolatos kötelezettség megszegése

359. §    (1)  Aki
               a)   veszélyes állatot engedély nélkül tart, szaporít, elidegenít, vagy az
                    ország területére behoz,
               b)   a veszélyes állat tartására vonatkozó jogszabályban előírt biztonsági
                    előírást megszegi,
               vétség miatt két évig terjedő szabadságvesztéssel büntetendő.
          (2)  Az (1) bekezdés szerint büntetendő, aki
               a)   veszélyes ebet
                    aa)  szaporít, az ország területére behoz, onnan kivisz, versenyeztet,
                         vagy engedély nélkül tart,
                    ab)  jogszabály megszegésével elidegenít vagy megszerez, illetve
               b)   a veszélyes eb
                    ba)  ivartalanítására vonatkozó jogszabályban előírt kötelezettségét
                         megszegi, vagy
                    bb)  tartására vonatkozó jogszabályban előírt biztonsági előírást
                         megszegi.
          (3)  Aki veszélyes ebet őrző-védő feladat végzésére tart, kiképez, illetve
               veszélyes ebbel ilyen feladatot végeztet, bűntett miatt három évig terjedő
               szabadságvesztéssel büntetendő.
          (4)  E § alkalmazásában veszélyes eb a hatósági határozatban egyedileg veszélyes
               ebbé nyilvánított eb.

Tiltott szerencsejáték szervezése

360. §         Aki
               a)   tiltott szerencsejátékot rendszeresen szervez,
               b)   tiltott szerencsejáték rendszeres szervezéséhez helyiséget vagy
                    eszközt bocsát rendelkezésre, vagy
               c)   tiltott szerencsejátékban való részvételre nagy nyilvánosság előtt
                    felhív,
               bűntett miatt három évig terjedő szabadságvesztéssel büntetendő.

Járványügyi szabályszegés

361. §         Aki
               a)   a zárlati kötelezettség alá tartozó fertőző betegség behurcolásának
                    vagy terjedésének megakadályozása végett elrendelt járványügyi
                    elkülönítés, megfigyelés, zárlat vagy ellenőrzés szabályait megszegi,
               b)   járvány idején az elrendelt járványügyi elkülönítés, megfigyelés,
                    zárlat vagy ellenőrzés szabályait megszegi,
               c)   a fertőző állatbetegségek vagy növényi zárlati károsítók be- és
                    kihurcolásának, valamint terjedésének megakadályozása vagy
                    előfordulásának felszámolása végett elrendelt növény-egészségügyi vagy
                    állatjárványügyi intézkedés szabályait megszegi,
               vétség miatt elzárással büntetendő.

Géntechnológiával módosított növényfajtákkal kapcsolatos kötelezettség megszegése

362. §         Aki az Európai Unióban
               a)   engedéllyel nem rendelkező géntechnológiával módosított növényfajta
                    szaporítóanyagát az ország területére jogellenesen behozza, tárolja,
                    szállítja, forgalomba hozza, vagy a környezetbe kijuttatja,
               b)   termesztési célú felhasználásra ki nem terjedő engedéllyel rendelkező
                    géntechnológiával módosított növényfajta szaporítóanyagát a
                    környezetbe jogellenesen kijuttatja,
               c)   termesztési célú engedéllyel rendelkező géntechnológiával módosított
                    növényfajta szaporítóanyaga vonatkozásában a védzáradéki eljárás
                    időtartamára biztonsági intézkedésként elrendelt behozatali,
                    előállítási, tárolási, szállítási, forgalomba hozatali, felhasználási
                    tilalmat megszegi,
               vétség miatt két évig terjedő szabadságvesztéssel büntetendő.

A számvevőszéki ellenőrzéssel kapcsolatos kötelezettségek megszegése

363. §    (1)  Aki az Állami Számvevőszék ellenőrzése során az Állami Számvevőszékről
               szóló törvényben meghatározott közreműködési kötelezettségét megszegi, és
               ezzel az ellenőrzés lefolytatását akadályozza, vétség miatt két évig
               terjedő szabadságvesztéssel büntetendő.
          (2)  Az (1) bekezdés szerint büntetendő az ellenőrzött szervezet vezetője, ha
               írásbeli felszólítás ellenére nem küld intézkedési tervet az Állami
               Számvevőszék részére.
          (3)  A büntetés bűntett miatt három évig terjedő szabadságvesztés, ha az (1)
               bekezdésben meghatározott cselekmény az ellenőrzés lefolytatását
               meghiúsítja.

Kitiltás

364. §         Az embercsempészés és a tiltott szerencsejáték szervezése elkövetőjével
               szemben kitiltásnak is helye van.

XXXV. FEJEZET
A VAGYON ELLENI ERŐSZAKOS BŰNCSELEKMÉNYEK

Rablás

365. §    (1)  Aki idegen dolgot jogtalan eltulajdonítás végett úgy vesz el mástól, hogy
               evégből
               a)   valaki ellen erőszakot, illetve az élet vagy a testi épség elleni
                    közvetlen fenyegetést alkalmaz, vagy
               b)   öntudatlan vagy védekezésre képtelen állapotba helyezi,
               bűntett miatt két évtől nyolc évig terjedő szabadságvesztéssel büntetendő.
          (2)  Rablás az is, ha a tetten ért tolvaj a dolog megtartása végett erőszakot,
               illetve az élet vagy a testi épség elleni közvetlen fenyegetést alkalmaz.
          (3)  A büntetés öt évtől tíz évig terjedő szabadságvesztés, ha a rablást
               a)   fegyveresen,
               b)   felfegyverkezve,
               c)   csoportosan,
               d)   bűnszövetségben,
               e)   jelentős értékre,
               f)   hivatalos személy, külföldi hivatalos személy vagy közfeladatot ellátó
                    személy sérelmére, hivatalos eljárása, illetve feladata teljesítése
                    során,
               g)   a bűncselekmény felismerésére vagy elhárítására idős koránál vagy
                    fogyatékosságánál fogva korlátozottan képes személy sérelmére
               követik el.
          (4)  A büntetés öt évtől tizenöt évig terjedő szabadságvesztés, ha a rablást
               a)   különösen nagy vagy ezt meghaladó értékre,
               b)   jelentős értékre a (3) bekezdés a)–d) pontjában meghatározott módon,
               c)   hivatalos személy, külföldi hivatalos személy vagy közfeladatot ellátó
                    személy sérelmére, hivatalos eljárása, illetve feladata teljesítése
                    során a (3) bekezdés a)–d) pontjában meghatározott módon
               követik el.
          (5)  Aki rablásra irányuló előkészületet követ el, vétség miatt két évig terjedő
               szabadságvesztéssel büntetendő.

Kifosztás

366. §    (1)  Aki idegen dolgot jogtalan eltulajdonítás végett
               a)   úgy vesz el mástól, hogy evégből lerészegíti, vagy bódult állapotát
                    idézi elő,
               b)   az általa más bűncselekmény elkövetése során alkalmazott erőszak,
                    illetve az élet vagy a testi épség elleni közvetlen fenyegetés hatása
                    alatt álló személytől vesz el, vagy
               c)   védekezésre képtelen, illetve a bűncselekmény felismerésére vagy
                    elhárítására idős koránál vagy fogyatékosságánál fogva korlátozottan
                    képes személytől elvesz,
               bűntett miatt egy évtől öt évig terjedő szabadságvesztéssel büntetendő.
          (2)  A büntetés két évtől nyolc évig terjedő szabadságvesztés, ha a kifosztást
               a)   jelentős értékre,
               b)   csoportosan,
               c)   bűnszövetségben
               követik el.
          (3)  A büntetés öt évtől tíz évig terjedő szabadságvesztés, ha a kifosztást
               a)   különösen nagy vagy ezt meghaladó értékre,
               b)   jelentős értékre, csoportosan vagy bűnszövetségben
               követik el.

Zsarolás

367. §    (1)  Aki jogtalan haszonszerzés végett mást erőszakkal vagy fenyegetéssel arra
               kényszerít, hogy valamit tegyen, ne tegyen vagy eltűrjön, és ezzel vagyoni
               hátrányt okoz, bűntett miatt egy évtől öt évig terjedő szabadságvesztéssel
               büntetendő.
          (2)  A büntetés két évtől nyolc évig terjedő szabadságvesztés, ha a zsarolást
               a)   bűnszövetségben,
               b)   az élet vagy a testi épség elleni, illetve más hasonlóan súlyos
                    fenyegetéssel,
               c)   hivatalos személyként e minőség felhasználásával,
               d)   hivatalos megbízás vagy minőség színlelésével
               követik el.

Önbíráskodás

368. §    (1)  Aki abból a célból, hogy jogos vagy jogosnak vélt vagyoni igénynek érvényt
               szerezzen, mást erőszakkal vagy fenyegetéssel arra kényszerít, hogy valamit
               tegyen, ne tegyen vagy eltűrjön, bűntett miatt egy évtől öt évig terjedő
               szabadságvesztéssel büntetendő.
          (2)  A büntetés két évtől nyolc évig terjedő szabadságvesztés, ha az
               önbíráskodást
               a)   fegyveresen,
               b)   felfegyverkezve,
               c)   csoportosan,
               d)   védekezésre képtelen személy sérelmére
               követik el.
          (3)  Nem valósul meg önbíráskodás, ha az erőszak vagy a fenyegetés alkalmazása
               az igény érvényesítésének megengedett eszköze.

Értelmező rendelkezések

369. §         E fejezet alkalmazásában a különös visszaesés szempontjából hasonló jellegű
               bűncselekmény a vagyon elleni erőszakos bűncselekmény és a vagyon elleni
               bűncselekmény.

XXXVI. FEJEZET
A VAGYON ELLENI BŰNCSELEKMÉNYEK

Lopás

370. §    (1)  Aki idegen dolgot mástól azért vesz el, hogy azt jogtalanul eltulajdonítsa,
               lopást követ el.
          (2)  A büntetés vétség miatt két évig terjedő szabadságvesztés, ha
               a)   a lopást kisebb értékre vagy
               b)   a szabálysértési értékre elkövetett lopást
                    ba)  bűnszövetségben,
                    bb)  üzletszerűen,
                    bc)  dolog elleni erőszakkal – ideértve azt is, ha a dolog
                         eltulajdonításának megakadályozására szolgáló eszközt
                         állagsérelem okozása nélkül eltávolítják, vagy a dolog
                         eltulajdonításának megakadályozására alkalmatlanná teszik –,
                    bd)  zsebtolvajlás útján,
                    be)  egy vagy több közokirat, magánokirat vagy készpénz-helyettesítő
                         fizetési eszköz egyidejű elvételével,
                    bf)  helyiségbe vagy ehhez tartozó bekerített helyre megtévesztéssel,
                         vagy a jogosult, illetve a használó tudta és beleegyezése nélkül
                         bemenve,
                    bg)  hamis vagy lopott kulcs használatával,
                    bh)  lakást vagy hasonló helyiséget az elkövetővel közösen használó
                         sérelmére vagy
                    bi)  erdőben jogellenes fakivágással
               követik el.
          (3)  A büntetés bűntett miatt három évig terjedő szabadságvesztés, ha
               a)   a lopást nagyobb értékre,
               b)   a kisebb értékre elkövetett lopást
                    ba)  a (2) bekezdés ba)–be) pontjában meghatározott valamely módon,
                    bb)  védett kulturális javak körébe tartozó tárgyra vagy régészeti
                         leletre,
                    bc)  vallási tisztelet tárgyára,
                    bd)  holttesten lévő tárgyra, illetve temetőben vagy temetkezési
                         emlékhelyen a halott emlékére rendelt tárgyra,
                    be)  nemesfémre vagy
               c)   a lopást szabálysértési vagy kisebb értékre közveszély színhelyén
               követik el.
          (4)  A büntetés egy évtől öt évig terjedő szabadságvesztés, ha
               a)   a lopást jelentős értékre vagy
               b)   a nagyobb értékre elkövetett lopást a (2) bekezdés ba)–be) pontjában
                    meghatározott valamely módon vagy közveszély színhelyén
               követik el.
          (5)  A büntetés két évtől nyolc évig terjedő szabadságvesztés, ha
               a)   a lopást különösen nagy értékre vagy
               b)   a jelentős értékre elkövetett lopást a (2) bekezdés ba)–be) pontjában
                    meghatározott valamely módon vagy közveszély színhelyén
               követik el.
          (6)  A büntetés öt évtől tíz évig terjedő szabadságvesztés, ha
               a)   a lopást különösen jelentős értékre vagy
               b)   a különösen nagy értékre elkövetett lopást a (2) bekezdés ba)–be)
                    pontjában meghatározott valamely módon vagy közveszély színhelyén
               követik el.

Rongálás

371. §    (1)  Aki idegen vagyontárgy megsemmisítésével vagy megrongálásával kárt okoz,
               rongálást követ el.
          (2)  A büntetés vétség miatt egy évig terjedő szabadságvesztés, ha
               a)   a rongálás kisebb kárt okoz, vagy
               b)   a szabálysértési értékhatárt meg nem haladó kárt okozó rongálást
                    ba)  falfirka elhelyezésével vagy
                    bb)  bűnszövetségben
               követik el.
          (3)  A büntetés bűntett miatt három évig terjedő szabadságvesztés, ha
               a)   a rongálás nagyobb kárt okoz,
               b)   az elkövető
                    ba)  védett kulturális javak körébe tartozó tárgyat, műemléket,
                         régészeti lelőhelyet vagy régészeti leletet,
                    bb)  vallási tisztelet tárgyát vagy templomot, vallásgyakorlásra
                         rendelt más helyet,
                    bc)  temetési helyet, temetkezési emlékhelyet, illetve temetőben vagy
                         temetkezési emlékhelyen a halott emlékére rendelt tárgyat
               rongál meg.
          (4)  A büntetés egy évtől öt évig terjedő szabadságvesztés, ha
               a)   a rongálás jelentős kárt okoz,
               b)   az elkövető a (3) bekezdés ba)–bc) pontjában meghatározott valamely
                    tárgyat, épületet, vagy helyet semmisít meg,
               c)   a rongálást robbanóanyag vagy robbantószer felhasználásával követik
                    el.
          (5)  A büntetés két évtől nyolc évig terjedő szabadságvesztés, ha a rongálás
               különösen nagy kárt okoz.
          (6)  A büntetés öt évtől tíz évig terjedő szabadságvesztés, ha a rongálás
               különösen jelentős kárt okoz.
          (7)  E § alkalmazásában falfirka: festékszóróval, filctollal vagy bármilyen más
               felületképző anyaggal létrehozott képi, grafikus vagy szöveges
               felületbevonat, amely nem a vagyontárgy rendeltetésszerű használatához
               szükséges.

Sikkasztás

372. §    (1)  Aki a rábízott idegen dolgot jogtalanul eltulajdonítja, vagy azzal
               sajátjaként rendelkezik, sikkasztást követ el.
          (2)  A büntetés vétség miatt két évig terjedő szabadságvesztés, ha
               a)   a sikkasztást kisebb értékre vagy
               b)   a szabálysértési értékre elkövetett sikkasztást
                    ba)  bűnszövetségben,
                    bb)  közveszély színhelyén,
                    bc)  üzletszerűen
               követik el.
          (3)  A büntetés bűntett miatt három évig terjedő szabadságvesztés, ha
               a)   a sikkasztást nagyobb értékre,
               b)   a kisebb értékre elkövetett sikkasztást a (2) bekezdés ba)–bc)
                    pontjában meghatározott valamely módon, vagy
               c)   a sikkasztást védett kulturális javak körébe tartozó tárgyra vagy
                    régészeti leletre
               követik el.
          (4)  A büntetés egy évtől öt évig terjedő szabadságvesztés, ha
               a)   a sikkasztást jelentős értékre,
               b)   a nagyobb értékre elkövetett sikkasztást a (2) bekezdés ba)–bc)
                    pontjában meghatározott valamely módon, vagy
               c)   a sikkasztást a bűncselekmény felismerésére vagy elhárítására idős
                    koránál vagy fogyatékosságánál fogva korlátozottan képes személy
                    sérelmére
               követik el.
          (5)  A büntetés két évtől nyolc évig terjedő szabadságvesztés, ha
               a)   a sikkasztást különösen nagy értékre vagy
               b)   a jelentős értékre elkövetett sikkasztást a (2) bekezdés ba)–bc)
                    pontjában meghatározott valamely módon
               követik el.
          (6)  A büntetés öt évtől tíz évig terjedő szabadságvesztés, ha
               a)   a sikkasztást különösen jelentős értékre vagy
               b)   a különösen nagy értékre elkövetett sikkasztást a (2) bekezdés ba)–bc)
                    pontjában meghatározott valamely módon
               követik el.

Csalás

373. §    (1)  Aki jogtalan haszonszerzés végett mást tévedésbe ejt, vagy tévedésben tart,
               és ezzel kárt okoz, csalást követ el.
          (2)  A büntetés vétség miatt két évig terjedő szabadságvesztés, ha
               a)   a csalás kisebb kárt okoz, vagy
               b)   a szabálysértési értékhatárt meg nem haladó kárt okozó csalást
                    ba)  bűnszövetségben,
                    bb)  közveszély színhelyén,
                    bc)  üzletszerűen,
                    bd)  jótékony célú adománygyűjtést színlelve
               követik el.
          (3)  A büntetés bűntett miatt három évig terjedő szabadságvesztés, ha
               a)   a csalás nagyobb kárt okoz, vagy
               b)   a kisebb kárt okozó csalást a (2) bekezdés ba)–bc) pontjában
                    meghatározott valamely módon követik el.
          (4)  A büntetés egy évtől öt évig terjedő szabadságvesztés, ha
               a)   a csalás jelentős kárt okoz,
               b)   a nagyobb kárt okozó csalást a (2) bekezdés ba)–bc) pontjában
                    meghatározott valamely módon követik el, vagy
               c)   a csalást a bűncselekmény felismerésére vagy elhárítására idős koránál
                    vagy fogyatékosságánál fogva korlátozottan képes személy sérelmére
                    követik el.
          (5)  A büntetés két évtől nyolc évig terjedő szabadságvesztés, ha
               a)   a csalás különösen nagy kárt okoz, vagy
               b)   a jelentős kárt okozó csalást a (2) bekezdés ba)–bc) pontjában
                    meghatározott valamely módon követik el.
          (6)  A büntetés öt évtől tíz évig terjedő szabadságvesztés, ha
               a)   a csalás különösen jelentős kárt okoz, vagy
               b)   a különösen nagy kárt okozó csalást a (2) bekezdés ba)–bc) pontjában
                    meghatározott valamely módon követik el.
          (7)  E § alkalmazása szempontjából kárnak kell tekinteni az igénybe vett
               szolgáltatás meg nem fizetett ellenértékét is.

Gazdasági csalás

374. §    (1)  Aki jogtalan haszonszerzés végett színlelt gazdasági tevékenységet végez,
               és ezzel vagyoni hátrányt okoz, gazdasági csalást követ el.
          (2)  A büntetés vétség miatt két évig terjedő szabadságvesztés, ha a gazdasági
               csalás kisebb vagyoni hátrányt okoz.
          (3)  A büntetés bűntett miatt három évig terjedő szabadságvesztés, ha
               a)   a gazdasági csalás nagyobb vagyoni hátrányt okoz, vagy
               b)   a kisebb vagyoni hátrányt okozó gazdasági csalást
                    ba)  bűnszövetségben,
                    bb)  üzletszerűen
               követik el.
          (4)  A büntetés egy évtől öt évig terjedő szabadságvesztés, ha
               a)   a gazdasági csalás jelentős vagyoni hátrányt okoz, vagy
               b)   a nagyobb vagyoni hátrányt okozó gazdasági csalást a (3) bekezdés ba)
                    vagy bb) pontjában meghatározott módon követik el.
          (5)  A büntetés két évtől nyolc évig terjedő szabadságvesztés, ha
               a)   a gazdasági csalás különösen nagy vagyoni hátrányt okoz, vagy
               b)   a jelentős vagyoni hátrányt okozó gazdasági csalást a (3) bekezdés ba)
                    vagy bb) pontjában meghatározott módon követik el.
          (6)  A büntetés öt évtől tíz évig terjedő szabadságvesztés, ha
               a)   a gazdasági csalás különösen jelentős vagyoni hátrányt okoz, vagy
               b)   a különösen nagy vagyoni hátrányt okozó gazdasági csalást a (3)
                    bekezdés ba) vagy bb) pontjában meghatározott módon követik el.

Információs rendszer felhasználásával elkövetett csalás

375. §    (1)  Aki jogtalan haszonszerzés végett információs rendszerbe adatot bevisz, az
               abban kezelt adatot megváltoztatja, törli, vagy hozzáférhetetlenné teszi,
               illetve egyéb művelet végzésével az információs rendszer működését
               befolyásolja, és ezzel kárt okoz, bűntett miatt három évig terjedő
               szabadságvesztéssel büntetendő.
          (2)  A büntetés egy évtől öt évig terjedő szabadságvesztés, ha
               a)   az információs rendszer felhasználásával elkövetett csalás jelentős
                    kárt okoz, vagy
               b)   a nagyobb kárt okozó információs rendszer felhasználásával elkövetett
                    csalást bűnszövetségben vagy üzletszerűen követik el.
          (3)  A büntetés két évtől nyolc évig terjedő szabadságvesztés, ha
               a)   az információs rendszer felhasználásával elkövetett csalás különösen
                    nagy kárt okoz, vagy
               b)   a jelentős kárt okozó információs rendszer felhasználásával elkövetett
                    csalást bűnszövetségben vagy üzletszerűen követik el.
          (4)  A büntetés öt évtől tíz évig terjedő szabadságvesztés, ha
               a)   az információs rendszer felhasználásával elkövetett csalás különösen
                    jelentős kárt okoz, vagy
               b)   a különösen nagy kárt okozó információs rendszer felhasználásával
                    elkövetett csalást bűnszövetségben vagy üzletszerűen követik el.
          (5)  Az (1)–(4) bekezdés szerint büntetendő, aki hamis, hamisított vagy
               jogosulatlanul megszerzett elektronikus készpénz-helyettesítő fizetési
               eszköz felhasználásával vagy az ilyen eszközzel történő fizetés
               elfogadásával okoz kárt.
          (6)  Az (5) bekezdés alkalmazásában a külföldön kibocsátott elektronikus
               készpénz-helyettesítő fizetési eszköz a belföldön kibocsátott készpénz-
               helyettesítő fizetési eszközzel azonos védelemben részesül.

Hűtlen kezelés

376. §    (1)  Akit idegen vagyon kezelésével bíztak meg, és ebből folyó kötelességének
               megszegésével vagyoni hátrányt okoz, hűtlen kezelést követ el.
          (2)  A büntetés vétség miatt két évig terjedő szabadságvesztés, ha
               a)   a hűtlen kezelés kisebb vagyoni hátrányt okoz, vagy
               b)   a szabálysértési értékhatárt meg nem haladó vagyoni hátrányt okozó
                    hűtlen kezelést gyám vagy gondnok e minőségében követi el.
          (3)  A büntetés bűntett miatt három évig terjedő szabadságvesztés, ha
               a)   a hűtlen kezelés nagyobb vagyoni hátrányt okoz, vagy
               b)   a kisebb vagyoni hátrányt okozó hűtlen kezelést gyám vagy gondnok e
                    minőségében követi el.
          (4)  A büntetés egy évtől öt évig terjedő szabadságvesztés, ha
               a)   a hűtlen kezelés jelentős vagyoni hátrányt okoz, vagy
               b)   a nagyobb vagyoni hátrányt okozó hűtlen kezelést gyám vagy gondnok e
                    minőségében követi el.
          (5)  A büntetés két évtől nyolc évig terjedő szabadságvesztés, ha
               a)   a hűtlen kezelés különösen nagy vagyoni hátrányt okoz, vagy
               b)   a jelentős vagyoni hátrányt okozó hűtlen kezelést gyám vagy gondnok e
                    minőségében e minőségében követi el.
          (6)  A büntetés öt évtől tíz évig terjedő szabadságvesztés, ha
               a)   a hűtlen kezelés különösen jelentős vagyoni hátrányt okoz, vagy
               b)   a különösen nagy vagyoni hátrányt okozó hűtlen kezelést gyám vagy
                    gondnok e minőségében követi el.

Hanyag kezelés

377. §    (1)  Akit idegen vagyon törvényen alapuló kezelésével vagy felügyeletével bíztak
               meg, és az ebből eredő kötelességének megszegésével vagy elhanyagolásával
               gondatlanságból vagyoni hátrányt okoz, vétség miatt két évig terjedő
               szabadságvesztéssel büntetendő.
          (2)  A büntetés három évig terjedő szabadságvesztés, ha a hanyag kezelés
               különösen nagy vagy ezt meghaladó vagyoni hátrányt okoz.

Jogtalan elsajátítás

378. §    (1)  Aki
               a)   a talált idegen dolgot eltulajdonítja, vagy nyolc napon belül a
                    hatóságnak vagy annak, aki elvesztette, nem adja át, illetve
               b)   a véletlenül vagy tévedésből hozzá került idegen dolgot
                    eltulajdonítja, vagy nyolc napon belül nem adja vissza,
               vétség miatt egy évig terjedő szabadságvesztéssel büntetendő.
          (2)  A büntetés két évig terjedő szabadságvesztés, ha a jogtalan elsajátítást
               védett kulturális javak körébe tartozó tárgyra vagy régészeti leletre
               követik el.

Orgazdaság

379. §    (1)  Aki
               a)   költségvetési csalásból származó vámellenőrzés alól elvont nem
                    közösségi árut,
               b)   jövedéki adózás alól elvont terméket, vagy
               c)   lopásból, sikkasztásból, csalásból, hűtlen kezelésből, rablásból,
                    kifosztásból, zsarolásból, jogtalan elsajátításból vagy orgazdaságból
                    származó dolgot
               vagyoni haszon végett megszerez, elrejt, vagy elidegenítésében
               közreműködik, orgazdaságot követ el.
          (2)  A büntetés vétség miatt két évig terjedő szabadságvesztés, ha az
               orgazdaságot
               a)   kisebb értékre vagy
               b)   szabálysértési értékre üzletszerűen
               követik el.
          (3)  A büntetés bűntett miatt három évig terjedő szabadságvesztés, ha az
               orgazdaságot
               a)   nagyobb értékre,
               b)   védett kulturális javak körébe tartozó tárgyra, műemlékre, régészeti
                    lelőhelyre vagy régészeti leletre,
               c)   kisebb értékű nemesfémre vagy
               d)   kisebb értékre üzletszerűen
               követik el.
          (4)  A büntetés egy évtől öt évig terjedő szabadságvesztés, ha az orgazdaságot
               a)   jelentős értékre vagy
               b)   nagyobb értékre üzletszerűen
               követik el.
          (5)  A büntetés két évtől nyolc évig terjedő szabadságvesztés, ha az
               orgazdaságot
               a)   különösen nagy értékre vagy
               b)   jelentős értékre üzletszerűen
               követik el.
          (6)  A büntetés öt évtől tíz évig terjedő szabadságvesztés, ha az orgazdaságot
               a)   különösen jelentős értékre vagy
               b)   különösen nagy értékre üzletszerűen
               követik el.

Jármű önkényes elvétele

380. §    (1)  Aki idegen gépi meghajtású járművet mástól azért vesz el, hogy jogtalanul
               használja, vagy az így elvett, illetve a rábízott ilyen járművet használja
               jogtalanul, bűntett miatt három évig terjedő szabadságvesztéssel
               büntetendő.
          (2)  A büntetés egy évtől öt évig terjedő szabadságvesztés, ha a bűncselekményt
               a)   erőszakkal, illetve az élet vagy a testi épség elleni közvetlen
                    fenyegetéssel,
               b)   bűnszövetségben
               követik el.
          (3)  A büntetés két évtől nyolc évig terjedő szabadságvesztés, ha a (2) bekezdés
               a) pontjában meghatározott bűncselekményt fegyveresen, felfegyverkezve vagy
               bűnszövetségben követik el.

Uzsora-bűncselekmény

381. §    (1)  Aki más rászorult helyzetét kihasználva olyan különösen aránytalan mértékű
               ellenszolgáltatást tartalmazó megállapodást köt, amely alkalmas arra, hogy
               annak teljesítése a megállapodás kötelezettjét, a megállapodás
               kötelezettjének a vele közös háztartásban élő hozzátartozóját, illetve a
               megállapodás kötelezettje által tartási kötelezettség alapján eltartott
               személyt súlyos vagy további súlyos nélkülözésnek tegye ki, bűntett miatt
               három évig terjedő szabadságvesztéssel büntetendő.
          (2)  A büntetés egy évtől öt évig terjedő szabadságvesztés, ha az uzsora-
               bűncselekményt bűnszövetségben vagy üzletszerűen követik el.
          (3)  Uzsora-bűncselekmény elkövetőjével szemben kitiltásnak is helye van.
          (4)  Korlátlanul enyhíthető annak a büntetése, aki az uzsora-bűncselekményt,
               mielőtt az a hatóság tudomására jutott volna, a hatóságnak bejelenti, és az
               elkövetés körülményeit feltárja.

Magánindítvány

382. §         Lopás, rongálás, sikkasztás, csalás, információs rendszer felhasználásával
               elkövetett csalás, hűtlen kezelés, jogtalan elsajátítás, orgazdaság,
               illetve jármű önkényes elvétele miatt az elkövető csak magánindítványra
               büntethető, ha a sértett a hozzátartozója. Ez a rendelkezés nem
               alkalmazható, ha az elkövető egyben a sértett gyámja vagy gondnoka.

Értelmező rendelkezések

383. §         E fejezet alkalmazásában
               a)   dolgon a villamos- és a gazdaságilag hasznosítható más energiát is,
                    úgyszintén a vagyoni jogosultságot megtestesítő olyan okiratot is
                    érteni kell, amely a benne tanúsított vagyoni érték vagy jogosultság
                    feletti rendelkezést önmagában – illetve a dematerializált formában
                    kibocsátott értékpapír esetében az értékpapírszámla jogosultjának –
                    biztosítja,
               b)   vallási tisztelet tárgyán a vallási szertartás végzésére szolgáló
                    tárgyat is érteni kell,
               c)   nemesfémen a nemesfém ötvözetét vagy a fémkereskedelmi engedélyköteles
                    anyagot is érteni kell,
               d)   a különös visszaesés szempontjából hasonló jellegű bűncselekmény:
                    da)  a vagyon elleni erőszakos,
                    db)  a vagyon elleni,
                    dc)  a szellemi tulajdonjog elleni
               bűncselekmény.

XXXVII. FEJEZET
A SZELLEMI TULAJDONJOG ELLENI BŰNCSELEKMÉNYEK

Bitorlás

384. §    (1)  Aki
               a)   más szellemi alkotását sajátjaként tünteti fel, és ezzel a jogosultnak
                    vagyoni hátrányt okoz,
               b)   gazdálkodó szervezetnél betöltött munkakörével, tisztségével,
                    tagságával visszaélve más szellemi alkotásának hasznosítását vagy az
                    alkotáshoz fűződő jogok érvényesítését attól teszi függővé, hogy annak
                    díjából, illetve az abból származó haszonból vagy nyereségből
                    részesítsék, illetve jogosultként tüntessék fel,
               bűntett miatt három évig terjedő szabadságvesztéssel büntetendő.
          (2)  E § alkalmazásában szellemi alkotás:
               a)   a szerzői jogi védelem alá tartozó irodalmi, tudományos vagy művészeti
                    alkotás,
               b)   a szabadalmazható találmány,
               c)   az oltalmazható növényfajta,
               d)   az oltalmazható használati minta,
               e)   az oltalmazható formatervezési minta,
               f)   a mikroelektronikai félvezető termék oltalmazható topográfiája.

Szerzői vagy szerzői joghoz kapcsolódó jogok megsértése

385. §    (1)  Aki másnak vagy másoknak a szerzői jogról szóló törvény alapján fennálló
               szerzői vagy ahhoz kapcsolódó jogát vagy jogait vagyoni hátrányt okozva
               megsérti, vétség miatt két évig terjedő szabadságvesztéssel büntetendő.
          (2)  Az (1) bekezdés szerint büntetendő, aki a szerzői jogról szóló törvény
               szerint a magáncélú másolásra tekintettel a szerzőt, illetve a kapcsolódó
               jogi jogosultat megillető üreshordozó díj, illetve reprográfiai díj
               megfizetését elmulasztja.
          (3)  A büntetés bűntett miatt három évig terjedő szabadságvesztés, ha a szerzői
               vagy szerzői joghoz kapcsolódó jogok megsértését nagyobb vagyoni hátrányt
               okozva követik el.
          (4)  Ha a szerzői vagy szerzői joghoz kapcsolódó jogok megsértését
               a)   jelentős vagyoni hátrányt okozva követik el, a büntetés bűntett miatt
                    egy évtől öt évig,
               b)   különösen nagy vagyoni hátrányt okozva követik el, a büntetés két
                    évtől nyolc évig,
               c)   különösen jelentős vagyoni hátrányt okozva követik el, a büntetés öt
                    évtől tíz évig
               terjedő szabadságvesztés.
          (5)  Nem valósítja meg az (1) bekezdés szerinti bűncselekményt, aki másnak vagy
               másoknak a szerzői jogról szóló törvény alapján fennálló szerzői vagy ahhoz
               kapcsolódó jogát vagy jogait többszörözéssel vagy lehívásra történő
               hozzáférhetővé tétellel sérti meg, feltéve, hogy a cselekmény
               jövedelemszerzés célját közvetve sem szolgálja.

Védelmet biztosító műszaki intézkedés kijátszása

386. §    (1)  Aki a szerzői jogról szóló törvényben meghatározott hatásos műszaki
               intézkedést haszonszerzés végett megkerüli, vétség miatt két évig terjedő
               szabadságvesztéssel büntetendő.
          (2)  Az (1) bekezdés szerint büntetendő, aki a szerzői jogról szóló törvényben
               meghatározott hatásos műszaki intézkedés megkerülése céljából
               a)   az ehhez szükséges eszközt, terméket, számítástechnikai programot,
                    berendezést vagy felszerelést készít, előállít, átad, hozzáférhetővé
                    tesz, vagy forgalomba hoz,
               b)   az ehhez szükséges vagy ezt könnyítő gazdasági, műszaki vagy
                    szervezési ismeretet másnak a rendelkezésére bocsátja.
          (3)  A büntetés bűntett miatt három évig terjedő szabadságvesztés, ha a műszaki
               intézkedés kijátszását üzletszerűen követik el.
          (4)  Nem büntethető a szerzői jogról szóló törvényben meghatározott hatásos
               műszaki intézkedés megkerüléséhez szükséges eszköz, termék, berendezés,
               felszerelés készítése vagy előállítása miatt az, aki mielőtt tevékenysége a
               hatóság tudomására jutott volna, azt a hatóság előtt felfedi, és az
               elkészített, illetve az előállított dolgot a hatóságnak átadja, és lehetővé
               teszi a készítésben vagy az előállításban részt vevő más személy kilétének
               megállapítását.

Jogkezelési adat meghamisítása

387. §         Aki haszonszerzés végett
               a)   hamis jogkezelési adatot készít,
               b)   a szerzői jogról szóló törvényben meghatározott jogkezelési adatot
                    eltávolítja vagy megváltoztatja,
               vétség miatt két évig terjedő szabadságvesztéssel büntetendő.

Iparjogvédelmi jogok megsértése

388. §    (1)  Aki a jogosultnak törvény, törvénnyel kihirdetett nemzetközi szerződés vagy
               európai uniós jogi aktus alapján fennálló iparjogvédelmi oltalomból eredő
               jogát
               a)   az oltalom tárgyának utánzásával vagy átvételével,
               b)   az oltalom tárgyának utánzásával vagy átvételével előállított áru
                    forgalomba hozatalával, vagy az ilyen áru forgalomba hozatal céljából
                    való megszerzésével vagy tartásával
               megsérti, és ezzel vagyoni hátrányt okoz, vétség miatt két évig terjedő
               szabadságvesztéssel büntetendő.
          (2)  A büntetés bűntett miatt egy évtől öt évig terjedő szabadságvesztés, ha az
               iparjogvédelmi jogok megsértését üzletszerűen követik el.
          (3)  Ha az iparjogvédelmi jogok megsértését
               a)   jelentős vagyoni hátrányt okozva követik el, a büntetés egy évtől öt
                    évig,
               b)   különösen nagy vagyoni hátrányt okozva követik el, a büntetés két
                    évtől nyolc évig,
               c)   különösen jelentős vagyoni hátrányt okozva követik el, a büntetés öt
                    évtől tíz évig
               terjedő szabadságvesztés.
          (4)  E § alkalmazásában
               a)   iparjogvédelmi oltalom:
                    aa)  a szabadalmi oltalom,
                    ab)  a növényfajta-oltalom,
                    ac)  a kiegészítő oltalmi tanúsítvány,
                    ad)  a védjegyoltalom,
                    ae)  a földrajziárujelző-oltalom,
                    af)  a formatervezésiminta-oltalom,
               b)   áru alatt értendő minden birtokba vehető forgalomképes ingó dolog és a
                    szolgáltatás.

Magánindítvány

388/A. §       A szellemi tulajdonjogok vámhatósági érvényesítéséről és az 1383/2003/EK
               tanácsi rendelet hatályon kívül helyezéséről szóló, 2013. június 12-i
               608/2013/EU európai parlamenti és tanácsi rendelet 1. cikk (1) bekezdése
               szerinti esetekben a 385. §-ban és a 388. §-ban meghatározott bűncselekmény
               csak magánindítványra büntethető, kivéve, ha azzal összefüggően nem
               magánindítványra büntetendő bűncselekményt is elkövetnek.

Értelmező rendelkezés

388/B. §       E fejezet alkalmazásában a különös visszaesés szempontjából hasonló jellegű
               bűncselekmény a vagyon elleni bűncselekmény.

XXXVIII. FEJEZET
A PÉNZ- ÉS BÉLYEGFORGALOM BIZTONSÁGA ELLENI BŰNCSELEKMÉNYEK

Pénzhamisítás

389. §    (1)  Aki
               a)   pénzt forgalomba hozatal céljából utánoz vagy meghamisít,
               b)   hamis vagy meghamisított pénzt forgalomba hozatal céljából megszerez,
                    az ország területére behoz, onnan kivisz, azon átszállít,
               c)   hamis vagy meghamisított pénzt forgalomba hoz,
               bűntett miatt két évtől nyolc évig terjedő szabadságvesztéssel büntetendő.
          (2)  A büntetés öt évtől tizenöt évig terjedő szabadságvesztés, ha a
               pénzhamisítást
               a)   különösen nagy vagy azt meghaladó értékű pénzre vagy
               b)   bűnszövetségben
               követik el.
          (3)  Aki pénzhamisításra irányuló előkészületet követ el, három évig terjedő
               szabadságvesztéssel büntetendő.
          (4)  Korlátlanul enyhíthető annak a büntetése, aki valódiként jogszerűen
               szerzett hamis vagy meghamisított, kisebb vagy azt el nem érő értékű pénzt
               forgalomba hoz.
          (5)  E § alkalmazásában
               a)   pénz: a törvényes fizetőeszköznek minősülő, vagy jogszabály, az
                    európai uniós jogi aktus vagy a pénzkibocsátásra jogosult intézmény
                    hivatalos közleménye alapján a jövőben, meghatározott időponttól annak
                    minősülő bankjegy és érme, továbbá a forgalomból kivont bankjegy és
                    érme, ha annak törvényes fizetőeszközre történő beváltására jogszabály
                    vagy az európai unió jogi aktusa alapján a kivont bankjegyet, illetve
                    érmét kibocsátó állam nemzeti bankja köteles, vagy arra
                    kötelezettséget vállalt,
               b)   a bankjeggyel azonos megítélés alá esik a sorozatban kibocsátott,
                    nyomdai úton előállított értékpapír, feltéve, hogy az átruházását
                    jogszabály vagy az értékpapírra rávezetett nyilatkozat nem korlátozza
                    vagy zárja ki,
               c)   pénz utánzásának kell tekinteni a forgalomból kivont pénz olyan
                    megváltoztatását is, hogy az forgalomban levő pénz látszatát keltse,
               d)   pénz meghamisításának kell tekinteni olyan jelzés alkalmazását vagy
                    eltávolítását is, amely annak megjelölésére szolgál, hogy a pénz csak
                    meghatározott országban érvényes, illetve a pénz nemesfémtartalmának
                    csökkentését is.
          (6)  A külföldi pénz és értékpapír a belföldivel azonos védelemben részesül.

Pénzhamisítás elősegítése

390. §    (1)  Aki pénzhamisításhoz szükséges anyagot, eszközt, berendezést, gyártási
               tervet, műszaki leírást vagy számítástechnikai programot készít, átad,
               elfogad, megszerez, tart, az ország területére behoz, onnan kivisz, azon
               átszállít, vagy forgalomba hoz, vétség miatt két évig terjedő
               szabadságvesztéssel büntetendő.
          (2)  A büntetés bűntett miatt három évig terjedő szabadságvesztés, ha a
               pénzhamisítás elősegítését bűnszövetségben vagy üzletszerűen követik el.

Bélyeghamisítás

391. §    (1)  Aki forgalomba hozatal vagy felhasználás céljából
               a)   bélyeget utánoz vagy meghamisít,
               b)   hamis vagy meghamisított bélyeget megszerez, az ország területére
                    behoz, onnan kivisz, vagy azon átszállít,
               bűntett miatt három évig terjedő szabadságvesztéssel büntetendő.
          (2)  Az (1) bekezdés szerint büntetendő, aki hamis, meghamisított vagy
               felhasznált bélyeget valódiként vagy fel nem használtként forgalomba hoz
               vagy felhasznál.
          (3)  A büntetés egy évtől öt évig terjedő szabadságvesztés, ha a
               bélyeghamisítást
               a)   különösen nagy vagy azt meghaladó értékű bélyegre, illetve
               b)   bűnszövetségben
               követik el.
          (4)  A büntetés vétség miatt egy évig terjedő szabadságvesztés, ha a
               bélyeghamisítást kisebb vagy azt el nem érő értékű bélyegre követik el.
          (5)  E § alkalmazásában
               a)   bélyeg:
                    aa)  a postabélyeg, akkor is, ha még nem került forgalomba, vagy onnan
                         már kivonták,
                    ab)  a postai szolgáltatás bérmentesítésére alkalmas jelzés és a
                         bérmentesítő gép lenyomata, a díjazással kapcsolatos postai
                         felülnyomás, felírás vagy jelzés, és a nemzetközi
                         válaszdíjszelvény,
                    ac)  a fizetési kötelezettség teljesítésére a hatóság által
                         kibocsátott bélyeg, akkor is, ha még nem került forgalomba, vagy
                         onnan már kivonták, addig az időpontig, amíg visszaváltására,
                         illetve cseréjére az állam jogszabály alapján köteles,
                    ad)  fém természetének vagy tartalmának bizonyítására szolgáló
                         hatósági jel,
                    ae)  az adó biztosítására szolgáló hatósági jegy, valamint termék
                         minőségének, mennyiségének, egyéb lényeges tulajdonságának
                         bizonyítására szolgáló hatósági jegy,
                    af)  a mérésügyi hatóság által mérőeszköz hitelesítésének és
                         vizsgálatának bizonyítására, valamint hordó űrtartalmának
                         jelzésére használt bélyegző és pecsét,
               b)   forgalomba hozatalon a bélyeggyűjtés céljára forgalomba hozást is
                    érteni kell,
               c)   meghamisításon a bélyegnek gyűjtés célját szolgáló jogosulatlan
                    megváltoztatását is érteni kell.
          (6)  A külföldi bélyeg a belföldivel azonos védelemben részesül.

Készpénz-helyettesítő fizetési eszköz hamisítása

392. §    (1)  Aki felhasználás céljából
               a)   készpénz-helyettesítő fizetési eszközt meghamisít,
               b)   hamis készpénz-helyettesítő fizetési eszközt készít, vagy
               c)   az elektronikus készpénzhelyesítő fizetési eszközön tárolt adatokat
                    vagy az ahhoz kapcsolódó biztonsági elemeket technikai eszközzel
                    rögzíti,
               vétség miatt két évig terjedő szabadságvesztéssel büntetendő.
          (2)  Aki készpénz-helyettesítő fizetési eszköz hamisítására irányuló
               előkészületet követ el, elzárással büntetendő.
          (3)  A külföldön kibocsátott készpénz-helyettesítő, illetve elektronikus
               készpénz-helyettesítő fizetési eszköz a belföldön kibocsátott készpénz-
               helyettesítő fizetési eszközzel azonos védelemben részesül.

Készpénz-helyettesítő fizetési eszközzel visszaélés

393. §    (1)  Aki
               a)   egy vagy több olyan készpénz-helyettesítő fizetési eszközt, amely nem
                    vagy nem kizárólag a sajátja, vagy amelynek a használatára nem vagy
                    nem kizárólagosan jogosult, mástól, annak beleegyezése nélkül,
                    jogtalanul elvesz vagy megszerez,
               b)   hamis vagy meghamisított, az a) pontban meghatározott módon elvett
                    vagy megszerzett készpénz-helyettesítő fizetési eszközt, vagy az
                    elektronikus készpénz-helyettesítő fizetési eszközön tárolt adatokat
                    vagy az ahhoz kapcsolódó biztonsági elemeket átad, megszerez, az
                    ország területére behoz, onnan kivisz, vagy azon átszállít,
               vétség miatt egy évig terjedő szabadságvesztéssel büntetendő.
          (2)  A büntetés bűntett miatt három évig terjedő szabadságvesztés, ha a
               készpénz-helyettesítő fizetési eszközzel visszaélést bűnszövetségben vagy
               üzletszerűen követik el.
          (3)  A külföldön kibocsátott készpénz-helyettesítő fizetési eszköz a belföldön
               kibocsátott készpénz-helyettesítő fizetési eszközzel azonos védelemben
               részesül.

Készpénz-helyettesítő fizetési eszköz hamisításának elősegítése

394. §    (1)  Aki készpénz-helyettesítő fizetési eszköz hamisításához vagy a
               készpénzhelyesítő fizetési eszközön lévő adat technikai eszközzel való
               rögzítéséhez szükséges anyagot, eszközt, berendezést vagy számítástechnikai
               programot készít, megszerez, tart, átad, forgalomba hoz, az ország
               területére behoz, onnan kivisz, vagy azon átszállít, vétség miatt egy évig
               terjedő szabadságvesztéssel büntetendő.
          (2)  A büntetés két évig terjedő szabadságvesztés, ha az (1) bekezdésben
               meghatározott bűncselekményt bűnszövetségben vagy üzletszerűen követik el.

XXXIX. FEJEZET
A KÖLTSÉGVETÉST KÁROSÍTÓ BŰNCSELEKMÉNYEK

Társadalombiztosítási, szociális vagy más jóléti juttatással visszaélés

395. §    (1)  Aki társadalombiztosítási ellátás, vagy az államháztartás alrendszereiből
               jogszabály alapján természetes személy részére nyújtható pénzbeli vagy
               természetbeni juttatás megszerzése vagy megtartása céljából mást tévedésbe
               ejt, tévedésben tart, vagy a valós tényt elhallgatja, és ezzel kárt okoz,
               vétség miatt két évig terjedő szabadságvesztéssel büntetendő.
          (2)  Korlátlanul enyhíthető annak a büntetése, aki társadalombiztosítási,
               szociális vagy más jóléti juttatással visszaéléssel okozott kárt a vádirat
               benyújtásáig megtéríti.

Költségvetési csalás

396. §    (1)  Aki
               a)   költségvetésbe történő befizetési kötelezettség vagy költségvetésből
                    származó pénzeszközök vonatkozásában mást tévedésbe ejt, tévedésben
                    tart, valótlan tartalmú nyilatkozatot tesz, vagy a valós tényt
                    elhallgatja,
               b)   költségvetésbe történő befizetési kötelezettséggel kapcsolatos
                    kedvezményt jogtalanul vesz igénybe, vagy
               c)   költségvetésből származó pénzeszközöket a jóváhagyott céltól eltérően
                    használ fel,
               és ezzel egy vagy több költségvetésnek vagyoni hátrányt okoz, vétség miatt
               két évig terjedő szabadságvesztéssel büntetendő.
          (2)  A büntetés bűntett miatt három évig terjedő szabadságvesztés, ha
               a)   a költségvetési csalás nagyobb vagyoni hátrányt okoz, illetve
               b)   az (1) bekezdésben meghatározott költségvetési csalást bűnszövetségben
                    vagy üzletszerűen követik el.
          (3)  A büntetés egy évtől öt évig terjedő szabadságvesztés, ha
               a)   a költségvetési csalás jelentős vagyoni hátrányt okoz, vagy
               b)   a nagyobb vagyoni hátrányt okozó költségvetési csalást bűnszövetségben
                    vagy üzletszerűen követik el.
          (4)  A büntetés két évtől nyolc évig terjedő szabadságvesztés, ha
               a)   a költségvetési csalás különösen nagy vagyoni hátrányt okoz, vagy
               b)   a jelentős vagyoni hátrányt okozó költségvetési csalást
                    bűnszövetségben vagy üzletszerűen követik el.
          (5)  A büntetés öt évtől tíz évig terjedő szabadságvesztés, ha
               a)   a költségvetési csalás különösen jelentős vagyoni hátrányt okoz, vagy
               b)   a különösen nagy vagyoni hátrányt okozó költségvetési csalást
                    bűnszövetségben vagy üzletszerűen követik el.
          (6)  Az (1)–(5) bekezdés szerint büntetendő, aki a jövedéki adóról szóló
               törvényben, valamint a felhatalmazásán alapuló jogszabályban megállapított
               feltétel hiányában vagy hatósági engedély nélkül jövedéki terméket
               előállít, megszerez, tart, forgalomba hoz, vagy azzal kereskedik, és ezzel
               a költségvetésnek vagyoni hátrányt okoz.
          (7)  Aki költségvetésből származó pénzeszközökkel kapcsolatban előírt
               elszámolási, számadási, vagy az előírt tájékoztatási kötelezettségének nem
               vagy hiányosan tesz eleget, valótlan tartalmú nyilatkozatot tesz, vagy
               valótlan tartalmú, hamis vagy hamisított okiratot használ fel, bűntett
               miatt három évig terjedő szabadságvesztéssel büntetendő.
          (8)  Korlátlanul enyhíthető annak a büntetése, aki az (1)–(6) bekezdésében
               meghatározott költségvetési csalással okozott vagyoni hátrányt a vádirat
               benyújtásáig megtéríti. Ez a rendelkezés nem alkalmazható, ha a
               bűncselekményt bűnszövetségben vagy különös visszaesőként követik el.
          (9)  E § alkalmazásában
               a)   költségvetésen az államháztartás alrendszereinek költségvetését –
                    ideértve a társadalombiztosítás pénzügyi alapjainak költségvetését és
                    az elkülönített állami pénzalapokat –, a nemzetközi szervezet által
                    vagy nevében kezelt költségvetést, valamint az Európai Unió által vagy
                    nevében kezelt költségvetést, pénzalapokat kell érteni.
                    Költségvetésből származó pénzeszköz vonatkozásában elkövetett
                    bűncselekmény tekintetében a felsoroltakon kívül költségvetésen a
                    külföldi állam által vagy nevében kezelt költségvetést, pénzalapokat
                    is érteni kell;
               b)   vagyoni hátrány alatt érteni kell a költségvetésbe történő befizetési
                    kötelezettség nem teljesítése miatt bekövetkezett bevételkiesést,
                    valamint a költségvetésből jogosulatlanul igénybe vett vagy céltól
                    eltérően felhasznált pénzeszközt is.
               c)   a különös visszaesés szempontjából hasonló jellegű bűncselekmény a
                    költségvetést károsító bűncselekmény.

A költségvetési csaláshoz kapcsolódó felügyeleti vagy ellenőrzési kötelezettség
elmulasztása

397. §         A gazdálkodó szervezet vezetője, ellenőrzésre vagy felügyeletre
               feljogosított tagja vagy dolgozója, ha a felügyeleti vagy az ellenőrzési
               kötelezettség teljesítését elmulasztja, és ezáltal lehetővé teszi, hogy a
               költségvetési csalást a gazdálkodó szervezet tagja vagy dolgozója a
               gazdálkodó szervezet tevékenysége körében elkövesse, bűntett miatt három
               évig terjedő szabadságvesztéssel büntetendő.

Jövedékkel visszaélés elősegítése

398. §    (1)  Aki
               a)   jövedéki termék előállítására alkalmas, a jövedéki adóról szóló
                    törvényben, valamint a felhatalmazásán alapuló jogszabályban
                    meghatározott berendezést, készüléket, eszközt vagy alapanyagot
                    engedély nélkül vagy a jogszabály megszegésével előállít, megszerez,
                    tart, forgalomba hoz, illetve
               b)   a forgalomba hozatalhoz szükséges zárjegyet engedély nélkül vagy
                    jogszabály megszegésével előállít, megszerez vagy tart,
               vétség miatt két évig terjedő szabadságvesztéssel büntetendő.
          (2)  A büntetés bűntett miatt három évig terjedő szabadságvesztés, ha a
               bűncselekményt
               a)   üzletszerűen,
               b)   jelentős mennyiségű alapanyagra vagy zárjegyre,
               c)   jelentős vagy azt meghaladó értékű adójegyre
               követik el.
          (3)  A (2) bekezdés b) pontja alkalmazása szempontjából
               a)   az alapanyag jelentős mennyiségű, ha
                    aa)  motorbenzinként vagy gázolajként, motorbenzin- vagy gázolaj-
                         adalékként, illetve hígítóanyagként felhasználható adómérték
                         nélküli ásványolajtermék esetén a 20 000 litert,
                    ab)  adómérték nélküli cseppfolyós szénhidrogén esetén a 45 000
                         kilogrammot, 3
                    ac)  adómérték nélküli gáz-halmazállapotú szénhidrogén esetén a 100
                         000 nm -t,
                    ad)  cukorcefre esetén a 10 000 litert,
                    ae)  cukor- vagy keményítőtartalmú mezőgazdasági eredetű termékből
                         készült cefre esetén a 25 000 litert,
                    af)  szárított dohány, fermentált dohány vagy vágott dohány esetén az
                         5 kilogrammot,
               b)   a zárjegy jelentős mennyiségű, ha az 5000 darabot
               meghaladja.

XL. FEJEZET
PÉNZMOSÁS

Pénzmosás

399. §    (1)  Aki más által elkövetett büntetendő cselekményből származó
               a)   dolgot átalakítja, átruházza, vagy a dologgal összefüggésben bármilyen
                    pénzügyi tevékenységet végez, vagy pénzügyi szolgáltatást vesz igénybe
                    abból a célból, hogy
                    aa)  az ilyen dolog eredetét eltitkolja, elleplezze, vagy
                    ab)  a más által elkövetett büntetendő cselekmény elkövetőjével
                         szemben folytatott büntetőeljárást meghiúsítsa,
               b)   dolog eredetét, az ilyen dolgon fennálló jogot vagy az e jogban
                    bekövetkezett változásokat, az ilyen dolog helyének változását vagy
                    azt a helyet, ahol az ilyen dolog található, eltitkolja, vagy
                    elleplezi,
               bűntett miatt egy évtől öt évig terjedő szabadságvesztéssel büntetendő.
          (2)  Az (1) bekezdés szerint büntetendő, aki a más által elkövetett büntetendő
               cselekményből származó dolgot
               a)   magának vagy harmadik személynek megszerzi,
               b)   megőrzi, kezeli, használja vagy felhasználja, azon vagy az
                    ellenértékén más anyagi javakat szerez,
               ha a dolog eredetét az elkövetés időpontjában ismerte.
          (3)  Az (1) bekezdés szerint büntetendő, aki büntetendő cselekményének
               elkövetéséből származó dolgot ezen eredetének leplezése, titkolása céljából
               a)   gazdasági tevékenység gyakorlása során felhasználja,
               b)   a dologgal összefüggésben bármilyen pénzügyi tevékenységet végez, vagy
                    pénzügyi szolgáltatást vesz igénybe.
          (4)  A büntetés két évtől nyolc évig terjedő szabadságvesztés, ha az (1)–(3)
               bekezdésben meghatározott pénzmosást
               a)   üzletszerűen,
               b)   különösen nagy vagy azt meghaladó értékre,
               c)   pénzügyi intézmény, befektetési vállalkozás, árutőzsdei szolgáltató,
                    befektetési alapkezelő, kockázati tőkealap-kezelő, tőzsdei, központi
                    értéktári vagy központi szerződő fél tevékenységet végző szervezet,
                    biztosító, viszontbiztosító vagy független biztosításközvetítő,
                    illetve önkéntes kölcsönös biztosító pénztár, magánnyugdíjpénztár vagy
                    foglalkoztatói nyugdíjszolgáltató intézmény, szerencsejáték
                    szervezésével foglalkozó szervezet, vagy szabályozott
                    ingatlanbefektetési társaság tisztségviselőjeként vagy
                    alkalmazottjaként,
               d)   hivatalos személyként vagy
               e)   ügyvédként
               követik el.
          (5)  Aki az (1)–(4) bekezdésben meghatározott pénzmosás elkövetésében
               megállapodik, vétség miatt két évig terjedő szabadságvesztéssel büntetendő.

400. §    (1)  Aki a más által elkövetett büntetendő cselekményből származó
               a)   dolgot gazdasági tevékenység gyakorlása során felhasználja,
               b)   dologgal összefüggésben bármilyen pénzügyi tevékenységet végez, vagy
                    pénzügyi szolgáltatást vesz igénybe,
               és gondatlanságból nem tud a dolog ezen eredetéről, vétség miatt két évig
               terjedő szabadságvesztéssel büntetendő.
          (2)  A büntetés három évig terjedő szabadságvesztés, ha az (1) bekezdésben
               meghatározott bűncselekményt
               a)   különösen nagy vagy azt meghaladó értékre,
               b)   pénzügyi intézmény, befektetési vállalkozás, árutőzsdei szolgáltató,
                    befektetési alapkezelő, kockázati tőkealap-kezelő, tőzsdei, központi
                    értéktári vagy központi szerződő fél tevékenységet végző szervezet,
                    biztosító, viszontbiztosító vagy független biztosításközvetítő,
                    illetve önkéntes kölcsönös biztosító pénztár, magánnyugdíjpénztár vagy
                    foglalkoztatói nyugdíjszolgáltató intézmény, szerencsejáték
                    szervezésével foglalkozó szervezet, vagy szabályozott
                    ingatlanbefektetési társaság tisztségviselőjeként vagy
                    alkalmazottjaként, illetve
               c)   hivatalos személyként
               követik el.
          (3)  Nem büntethető az (1)–(2) bekezdésben meghatározott pénzmosás miatt, aki a
               hatóságnál önként feljelentést tesz, és az elkövetés körülményeit feltárja,
               feltéve, hogy a bűncselekményt még nem vagy csak részben fedezték fel.

A pénzmosással kapcsolatos bejelentési kötelezettség elmulasztása

401. §         Aki a pénzmosás és a terrorizmus finanszírozásának megelőzésével és
               megakadályozásával kapcsolatos, törvényben előírt bejelentési
               kötelezettségének nem tesz eleget, vétség miatt két évig terjedő
               szabadságvesztéssel büntetendő.

Értelmező rendelkezés

402. §    (1)  A 399–400. § alkalmazásában dolgon a vagyoni jogosultságot megtestesítő
               olyan okiratot, dematerializált értékpapírt is érteni kell, amely a benne
               tanúsított vagyoni érték vagy jogosultság feletti rendelkezést önmagában,
               illetve dematerializált formában kibocsátott értékpapír esetén az
               értékpapírszámla jogosultjának biztosítja.
          (2)  A 399–400. § alkalmazásában pénzügyi tevékenységen, illetve pénzügyi
               szolgáltatás igénybevételén a pénzügyi szolgáltatási vagy kiegészítő
               pénzügyi szolgáltatási, befektetési szolgáltatási vagy befektetési
               szolgáltatási tevékenységet kiegészítő szolgáltatási, árutőzsdei
               szolgáltatási, befektetési alapkezelési, kockázati tőkealapkezelési,
               tőzsdei, központi értéktári vagy központi szerződő fél, vagy biztosítási,
               viszontbiztosítási vagy független biztosításközvetítői, illetve önkéntes
               kölcsönös biztosító pénztári, magán-nyugdíjpénztári vagy foglalkoztatói
               nyugdíj-szolgáltatási tevékenységet, illetve annak igénybevételét kell
               érteni.

XLI. FEJEZET
A GAZDÁLKODÁS RENDJÉT SÉRTŐ BŰNCSELEKMÉNYEK

A számvitel rendjének megsértése

403. §    (1)  Aki a számvitelről szóló törvényben vagy a felhatalmazásán alapuló
               jogszabályokban előírt bizonylati rendet megsérti vagy könyvvezetési,
               beszámoló készítési kötelezettségét megszegi, és ezzel
               a)   a megbízható és valós képet lényegesen befolyásoló hibát idéz elő,
                    vagy
               b)   az adott üzleti évet érintően vagyoni helyzete áttekintését, illetve
                    ellenőrzését meghiúsítja,
               bűntett miatt három évig terjedő szabadságvesztéssel büntetendő.
          (2)  Az (1) bekezdés szerint büntetendő az egyéni vállalkozó, valamint a
               számvitelről szóló törvény hatálya alá nem tartozó más gazdálkodó is, aki
               jogszabályban meghatározott nyilvántartási, bizonylatolási kötelezettségét
               megszegi, és ezzel vagyoni helyzetének áttekintését, illetve ellenőrzését
               meghiúsítja.
          (3)  A büntetés az (1) bekezdés esetén két évtől nyolc évig terjedő
               szabadságvesztés, ha a bűncselekményt pénzügyi intézmény, befektetési
               vállalkozás, árutőzsdei szolgáltató, befektetési alapkezelő, kockázati
               tőkealap-kezelő, tőzsdei, központi értéktári vagy központi szerződő fél
               tevékenységet végző szervezet, biztosító, viszontbiztosító vagy független
               biztosításközvetítő, önkéntes kölcsönös biztosító pénztár,
               magánnyugdíjpénztár vagy foglalkoztatói nyugdíjszolgáltató intézmény vagy
               szabályozott ingatlanbefektetési társaság körében követik el.
          (4)  E § alkalmazásában a megbízható és valós képet lényegesen befolyásoló a
               hiba, ha egy adott üzleti évet érintően feltárt hibák és hibahatások –
               eredményt, saját tőkét növelő-csökkentő – értékének együttes, előjeltől
               független összege meghaladja a hiba elkövetésének üzleti évére vonatkozó
               számviteli beszámolóban kimutatott nettó árbevétel húsz százalékát és
               mérlegfőösszeg húsz százalékát is. Minden esetben megbízható és valós képet
               lényegesen befolyásoló a hiba, ha egy adott üzleti évet érintően feltárt
               hibák és hibahatások – eredményt, saját tőkét növelő-csökkentő – értékének
               együttes, előjeltől független összege meghaladja az ötszázmillió forintot.

Csődbűncselekmény

404. §    (1)  Aki a csődeljárásról és a felszámolási eljárásról szóló törvény hatálya alá
               tartozó gazdálkodó szervezet fizetésképtelenséggel fenyegető helyzete
               esetén
               a)   a vagyon vagy annak egy része elrejtésével, eltitkolásával,
                    megrongálásával, megsemmisítésével, használhatatlanná tételével,
               b)   színlelt ügylet kötésével vagy kétes követelés elismerésével, vagy
               c)   az ésszerű gazdálkodás követelményeivel ellentétes más módon
               a gazdálkodó szervezet vagyonát ténylegesen vagy színleg csökkenti, és
               ezzel a hitelező vagy a hitelezők kielégítését részben vagy egészben
               meghiúsítja, bűntett miatt egy évtől öt évig terjedő szabadságvesztéssel
               büntetendő.
          (2)  Az (1) bekezdés szerint büntetendő, aki a csődeljárásról és a felszámolási
               eljárásról szóló törvény hatálya alá tartozó gazdálkodó szervezet
               a)   fizetésképtelenné válását vagy annak látszatát az (1) bekezdésben
                    meghatározott magatartások valamelyikével idézi elő, és ezzel vagy
               b)   fizetésképtelensége esetén az (1) bekezdésben meghatározott
                    magatartások valamelyikével
               a hitelező vagy a hitelezők kielégítését részben vagy egészben meghiúsítja.
          (3)  A büntetés két évtől nyolc évig terjedő szabadságvesztés, ha
               a)   a csődbűncselekményt stratégiailag kiemelt jelentőségű gazdálkodó
                    szervezetre nézve követik el, vagy
               b)   a tényleges vagy színlelt vagyoncsökkenés mértéke különösen jelentős.
          (4)  Aki a felszámolás elrendelését követően valamely hitelezőjét a
               csődeljárásról és a felszámolási eljárásról szóló törvényben meghatározott
               kielégítési sorrend megsértésével előnyben részesíti, vétség miatt két évig
               terjedő szabadságvesztéssel büntetendő.
          (5)  Az (1)–(3) bekezdésében meghatározott bűncselekmény akkor büntethető, ha
               a)   a csődeljárást megindították,
               b)   a felszámolást, kényszertörlési, illetve kényszer-végelszámolási
                    eljárást elrendelték, vagy
               c)   a felszámolási eljárás megindítása törvény kötelező rendelkezése
                    ellenére nem történt meg.
          (6)  A csődbűncselekményt tettesként az követheti el, aki az adós gazdálkodó
               szervezet vagyonával vagy annak egy részével rendelkezni jogosult, vagy
               arra lehetősége van, akkor is, ha a vagyonnal történő rendelkezés alapjául
               szolgáló jogügylet érvénytelen.

Feljelentés elmulasztása a felszámolási eljárásban

404/A. §       Az a felszámoló, aki a felszámolási eljárás során hitelt érdemlő tudomást
               szerez a számvitel rendjének megsértése (403. §) vagy csődbűncselekmény
               (404. §) elkövetéséről, és erről a hatóságnak, mihelyt teheti, nem tesz
               jelentést, vétség miatt egy évig terjedő szabadságvesztéssel büntetendő.

Tartozás fedezetének elvonása

405. §    (1)  Aki írásbeli szerződés alapján fennálló követelés fedezetéül szolgáló
               vagyont részben vagy egészben elvonja, és ezzel a tartozás kiegyenlítését
               részben vagy egészben meghiúsítja, vétség miatt egy évig terjedő
               szabadságvesztéssel büntetendő.
          (2)  Aki az (1) bekezdésben meghatározott cselekményt a gazdasági tevékenységből
               származó tartozás fedezetéül szolgáló vagyonra követi el, bűntett miatt
               három évig terjedő szabadságvesztéssel büntetendő.
          (3)  A büntetés egy évtől öt évig terjedő szabadságvesztés, ha (2) bekezdésben
               meghatározott bűncselekményt különösen nagy vagy azt meghaladó értékre
               követik el.
          (4)  Tartozás fedezetének elvonása miatt az elkövető nem büntethető, ha a
               tartozást a vádirat benyújtásáig kiegyenlíti.

Engedély nélküli nemzetközi kereskedelmi tevékenység

406. §         Aki árut a behozatalához vagy kiviteléhez szükséges engedély nélkül az
               ország területére behoz, vagy onnan kivisz, bűntett miatt három évig
               terjedő szabadságvesztéssel büntetendő.

Saját tőke csorbítása

407. §         A részvénytársaság, a korlátolt felelősségű társaság, a szövetkezet, az
               európai részvénytársaság vagy az európai szövetkezet vezető
               tisztségviselője vagy tagja, aki a társaság saját tőkéjét részben vagy
               egészben elvonja, bűntett miatt három évig terjedő szabadságvesztéssel
               büntetendő.

Jogosulatlan pénzügyi tevékenység

408. §    (1)  Aki törvényben előírt engedély nélkül
               a)   pénzügyi szolgáltatási vagy kiegészítő pénzügyi szolgáltatási,
               b)   befektetési szolgáltatási, illetve befektetési szolgáltatási
                    tevékenységet kiegészítő szolgáltatási, árutőzsdei szolgáltatási,
                    befektetési alapkezelési, kockázati tőkealap-kezelési, tőzsdei,
                    központi értéktári vagy központi szerződő fél,
               c)   biztosítási, viszontbiztosítási,
               d)   önkéntes kölcsönös biztosító pénztári, magánnyugdíjpénztári vagy
                    foglalkoztatói nyugdíj-szolgáltatási
               tevékenységet végez, bűntett miatt három évig terjedő szabadságvesztéssel
               büntetendő.
          (2)  Aki az (1) bekezdés a)–c) pontjában megjelölt valamely tevékenységhez
               kapcsolódóan törvényben előírt
               a)   engedély nélkül közvetítői tevékenységet végez,
               b)   nyilvántartásba vétel, illetve bejelentés hiányában közvetítői
                    tevékenységet végez oly módon, hogy annak megtörténte ellenőrzését
                    elmulasztotta,
               vétség miatt két évig terjedő szabadságvesztéssel büntetendő.

Gazdasági adatszolgáltatási kötelezettség elmulasztása

409. §    (1)  A gazdálkodó szervezet vezető állású személye, aki közreműködik abban, hogy
               a)   a gazdálkodó szervezet a székhelyén, telephelyén vagy fióktelepén ne
                    legyen fellelhető,
               b)   közhitelű nyilvántartásba olyan személy kerüljön a gazdálkodó
                    szervezet képviseletére jogosult személyként bejegyzésre, akinek
                    lakóhelye vagy tartózkodási helye ismeretlen, illetve ismeretlennek
                    minősül, vagy
               c)   közhitelű nyilvántartásba a gazdálkodó szervezet tulajdonosaként olyan
                    személy vagy gazdálkodó szervezet kerüljön bejegyzésre, akinek a
                    lakóhelye vagy tartózkodási helye ismeretlen vagy ismeretlennek
                    minősül, illetve amely a székhelyén, telephelyén vagy fióktelepén nem
                    lelhető fel, vagy aki, illetve amely nem a tényleges tulajdonos,
               bűntett miatt három évig terjedő szabadságvesztéssel büntetendő.
          (2)  Aki közhitelű nyilvántartásba bejegyzendő, gazdasági tevékenységhez
               kapcsolódó adat, jog vagy tény bejelentését, illetve ilyen adat, jog vagy
               tény változásának bejelentését elmulasztja, ha a bejelentési
               kötelezettségét jogszabály írja elő, vétség miatt két évig terjedő
               szabadságvesztéssel büntetendő.
          (3)  E § alkalmazása szempontjából tényleges tulajdonosnak minősül az a személy
               vagy gazdálkodó szervezet, aki, illetve amely a gazdálkodó szervezetben
               közvetlenül vagy közvetve a szavazati jogok vagy a tulajdoni hányad
               legalább tíz százalékával vagy a Polgári Törvénykönyv szerinti meghatározó
               befolyással rendelkezik.

Bennfentes kereskedelem

410. §    (1)  Aki
               a)   bennfentes információ felhasználásával saját vagy más nevében a
                    bennfentes információval érintett pénzügyi eszközre vonatkozó ügyletet
                    köt, ügyletkötésre megbízást ad, megbízást visszavon vagy módosít,
                    ajánlatot rögzít, visszavon vagy módosít,
               b)   a birtokában lévő bennfentes információra tekintettel mást vagy
                    másokat a bennfentes információval érintett pénzügyi eszközre
                    vonatkozó ügylet kötésére, ügyletkötésre vonatkozó megbízás adására,
                    visszavonására vagy módosítására, ajánlat rögzítésére, visszavonására
                    vagy módosítására hív fel, vagy bír rá,
               bűntett miatt három évig terjedő szabadságvesztéssel büntetendő.
          (2)  A büntetés öt évig terjedő szabadságvesztés, ha
               a)   a bűncselekményt hivatalos személyként követik el,
               b)   a bűncselekményt pénzügyi intézmény, befektetési vállalkozás,
                    árutőzsdei szolgáltató, befektetési alapkezelő, kockázati tőkealap-
                    kezelő, tőzsdei, központi értéktári vagy központi szerződő fél
                    tevékenységet végző szervezet, biztosító, viszontbiztosító vagy
                    független biztosításközvetítő, önkéntes kölcsönös biztosító pénztár,
                    magánnyugdíjpénztár, foglalkoztatói nyugdíjszolgáltató intézmény, vagy
                    szabályozott ingatlanbefektetési társaság tisztségviselőjeként vagy
                    alkalmazottjaként követik el,
               c)   a bűncselekménnyel érintett ügylet vagy ügyletek, megbízás vagy
                    megbízások, ajánlat vagy ajánlatok abszolút értéke különösen nagy vagy
                    ezt meghaladó értékű.

Bennfentes információ jogosulatlan közzététele

410/A. §       Aki azért, hogy jogtalan előnyt szerezzen vagy jogtalan hátrányt okozzon,
               bennfentes információt illetéktelen személynek vagy személyeknek átad,
               vétség miatt két évig terjedő szabadságvesztéssel büntetendő.

Tiltott piacbefolyásolás

411. §    (1)  Aki
               a)   olyan ügyletet köt, megbízást ad, visszavon vagy módosít, saját
                    számlás kereskedés során ajánlatot rögzít, visszavon vagy módosít,
                    amely az adott pénzügyi eszköz vagy kapcsolódó azonnali árutőzsdei
                    ügylet keresleti vagy kínálati viszonyairól, árfolyamáról vagy áráról
                    hamis vagy félrevezető jelzéseket ad, azt mesterséges vagy rendellenes
                    szinten rögzíti,
               b)   pénzügyi eszközre vonatkozó színlelt ügylet kötésével vagy más
                    megtévesztő magatartással a pénzügyi eszköz vagy kapcsolódó azonnali
                    árutőzsdei ügylet árfolyamát vagy árát befolyásolni törekszik,
               c)   a referenciaérték kiszámítását hamis vagy félrevezető információ
                    közlésével vagy továbbításával, vagy megtévesztő módszer
                    alkalmazásával befolyásolni törekszik,
               bűntett miatt három évig terjedő szabadságvesztéssel büntetendő.
          (2)  Az (1) bekezdés szerint büntetendő, aki haszonszerzés céljából nagy
               nyilvánosság előtt olyan információt közöl vagy híresztel, amely az adott
               pénzügyi eszköz vagy kapcsolódó azonnali árutőzsdei ügylet keresleti vagy
               kínálati viszonyairól, árfolyamáról vagy áráról hamis vagy félrevezető
               jelzéseket ad, azt mesterséges vagy rendellenes szinten rögzíti.
          (3)  Az (1) bekezdés szerint büntetendő az is, aki a gazdálkodó szervezet
               vagyoni helyzetéről vagy vezető állású személyéről e tevékenységével
               összefüggésben, illetve a gazdálkodó szervezetre vonatkozóan pénzügyi
               eszközről valótlan adat közlésével vagy híresztelésével, illetve adat
               elhallgatásával másokat tőkebefektetésre vagy a befektetés emelésére,
               illetve tőkebefektetés eladására vagy a befektetés csökkentésére rábír.
          (4)  Aki az (1) bekezdésben meghatározott bűncselekményt
               a)   bűnszövetségben,
               b)   hivatalos személyként,
               c)   pénzügyi intézmény, befektetési vállalkozás, árutőzsdei szolgáltató,
                    befektetési alapkezelő, kockázati tőkealap-kezelő, tőzsdei, központi
                    értéktári vagy központi szerződő fél tevékenységet végző szervezet,
                    biztosító, viszontbiztosító vagy független biztosításközvetítő,
                    önkéntes kölcsönös biztosító pénztár, magánnyugdíjpénztár,
                    foglalkoztatói nyugdíjszolgáltató intézmény, vagy szabályozott
                    ingatlanbefektetési társaság tisztségviselőjeként vagy
                    alkalmazottjaként
               követi el, öt évig terjedő szabadságvesztéssel büntetendő.
          (5)  Az (1)–(4) bekezdés alkalmazandó a piaci visszaélésekről, valamint a
               2003/6/EK európai parlamenti és tanácsi irányelv és a 2003/124/EK, a
               2003/125/EK és a 2004/72/EK bizottsági irányelv hatályon kívül helyezéséről
               szóló 2014. április 16-i 596/2014/EU európai parlamenti és tanácsi rendelet
               (a továbbiakban: 596/2014/EU rendelet) 2. cikk (2) bekezdés a) és b)
               pontjában meghatározott ügyletekre és eszközökre is, ha az ügylet, a
               megbízás, az ajánlat vagy a magatartás a pénzügyi eszköz vagy az azonnali
               árutőzsdei ügylet árára, árfolyamára vagy értékére hatást gyakorol.

Piramisjáték szervezése

412. §         Aki mások pénzének előre meghatározott formában történő, és kockázati
               tényezőt is tartalmazó módon való összegyűjtésén és szétosztásán alapuló
               olyan játékot szervez, amelyben a láncszerűen bekapcsolódó résztvevők a
               láncban előttük álló résztvevők számára közvetlenül, vagy a szervező útján
               pénzfizetést vagy más szolgáltatást teljesítenek, bűntett miatt három évig
               terjedő szabadságvesztéssel büntetendő.

Gazdasági titok megsértése

413. §    (1)  Az a bank-, értékpapír-, pénztár-, biztosítási vagy foglalkoztatói
               nyugdíjtitok megtartására köteles személy, aki bank-, értékpapír-,
               pénztár-, biztosítási vagy foglalkoztatói nyugdíjtitoknak minősülő adatot
               jogtalan előnyszerzés végett, vagy másnak vagyoni hátrányt okozva
               illetéktelen személy részére hozzáférhetővé tesz, vétség miatt két évig
               terjedő szabadságvesztéssel büntetendő.
          (2)  Nem valósítja meg a gazdasági titok megsértését, aki
               a)   a közérdekű adatok nyilvánosságára és a közérdekből nyilvános adatra
                    vonatkozó törvényben meghatározott kötelezettségének tesz eleget, vagy
               b)   a pénzmosás és a terrorizmus finanszírozása megelőzésével és
                    megakadályozásával, a bennfentes kereskedelemmel, piacbefolyásolással
                    és a terrorizmus elleni küzdelemmel kapcsolatos, törvényben előírt
                    bejelentési kötelezettségének tesz eleget, vagy ilyet kezdeményez,
                    akkor sem, ha az általa jóhiszeműen tett bejelentés megalapozatlan
                    volt.

Értelmező rendelkezések

414. §    (1)  A 410–411. § alkalmazásában pénzügyi eszközön a befektetési
               vállalkozásokról és az árutőzsdei szolgáltatókról, valamint az általuk
               végezhető tevékenységek szabályairól szóló törvényben meghatározott
               pénzügyi eszközt kell érteni, feltéve, hogy az megfelel az 596/2014/EU
               rendelet 2. cikk (1) bekezdésében foglaltaknak, ide nem értve
               a)   az 596/2014/EU rendelet 5. cikk (1)–(3) bekezdésében meghatározott
                    eseteket;
               b)   az 596/2014/EU rendelet 5. cikk (4) és (5) bekezdésében meghatározott
                    eseteket;
               c)   az 596/2014/EU rendelet 6. cikk (1)–(4) bekezdésében meghatározott
                    eseteket.
          (2)  A 409. és a 411. § alkalmazásában vezető állású személy:
               a)   a gazdálkodó szervezet vezető tisztségviselője, felügyelőbizottságának
                    tagja,
               b)   a külföldi székhelyű vállalkozás magyarországi fióktelepe, illetve a
                    külföldi székhelyű európai gazdasági egyesülés magyarországi
                    telephelye vezetésére kinevezett személy,
               c)   minden olyan személy, akit a gazdálkodó szervezet alapszabálya,
                    alapító okirata vagy társasági szerződése ilyenként határoz meg.

XLII. FEJEZET
A FOGYASZTÓK ÉRDEKEIT ÉS A GAZDASÁGI VERSENY TISZTASÁGÁT SÉRTŐ BŰNCSELEKMÉNYEK

Rossz minőségű termék forgalomba hozatala

415. §    (1)  Aki rossz minőségű terméket jó minőségű termékként forgalomba hoz, bűntett
               miatt három évig terjedő szabadságvesztéssel büntetendő.
          (2)  A büntetés egy évtől öt évig terjedő szabadságvesztés, ha a bűncselekményt
               a)   jelentős mennyiségű vagy értékű rossz minőségű termékre,
               b)   bűnszövetségben, vagy
               c)   üzletszerűen
               követik el.
          (3)  Aki rossz minőségű termék forgalomba hozatalára irányuló előkészületet
               követ el, vétség miatt egy évig terjedő szabadságvesztéssel büntetendő.
          (4)  Aki a bűncselekményt gondatlanságból követi el, vétség miatt egy évig
               terjedő szabadságvesztéssel büntetendő.
          (5)  Nem büntethető a (4) bekezdésében meghatározott bűncselekmény elkövetője,
               ha mihelyt tudomást szerez a termék rossz minőségéről, mindent megtesz
               azért, hogy a rossz minőségű termék a birtokába visszakerüljön.
          (6)  E § alkalmazásában rossz minőségű a termék, ha a jogszabályban vagy az
               Európai Unió közvetlenül alkalmazandó jogi aktusában előírt biztonságossági
               vagy minőségi követelményeknek nem felel meg, ilyen előírás hiányában
               akkor, ha a termék rendeltetésszerűen nem használható, vagy használhatósága
               jelentős mértékben csökkent.

Megfelelőség hamis tanúsítása

416. §    (1)  Aki a jogszabályban vagy az Európai Unió közvetlenül alkalmazandó jogi
               aktusában előírt megfelelőségtanúsítási kötelezettség esetén kiállítandó
               megfelelőségi tanúsítványban, illetve megfelelőségi nyilatkozatban vagy
               megfelelőségi jelölés használatával jelentős mennyiségű vagy értékű termék
               megfelelőségéről valótlan adatot tanúsít, bűntett miatt három évig terjedő
               szabadságvesztéssel büntetendő.
          (2)  A büntetés egy évtől öt évig terjedő szabadságvesztés, ha a bűncselekményt
               a)   bűnszövetségben, vagy
               b)   üzletszerűen
               követik el.
          (3)  Aki a bűncselekményt gondatlanságból követi el, vétség miatt egy évig
               terjedő szabadságvesztéssel büntetendő.

Fogyasztók megtévesztése

417. §    (1)  Aki szervezett termékbemutatón különleges árkedvezmény vagy árelőny
               meglétéről, vagy nyerési esélyről megtévesztésre alkalmas tájékoztatást ad,
               vétség miatt egy évig terjedő szabadságvesztéssel büntetendő.
          (2)  Aki az áru értékesítése érdekében nagy nyilvánosság előtt vagy jelentős
               mennyiségű, illetve értékű áru lényeges tulajdonsága tekintetében valótlan
               tényt vagy valós tényt megtévesztésre alkalmas módon állít, megtévesztésre
               alkalmas tájékoztatást ad, vétség miatt két évig terjedő
               szabadságvesztéssel büntetendő.
          (3)  A büntetés bűntett miatt három évig terjedő szabadságvesztés, ha a (2)
               bekezdésben meghatározott bűncselekményt az áru egészségre vagy környezetre
               gyakorolt hatásával, veszélyességével, kockázataival vagy
               biztonságosságával kapcsolatos jellemzőivel összefüggésben követik el.
          (4)  E § alkalmazásában
               a)   az áru lényeges tulajdonsága:
                    aa)  az áru összetétele, műszaki jellemzői és az árunak az adott célra
                         való alkalmassága,
                    ab)  az áru eredete, származási helye,
                    ac)  az áru tesztelése, ellenőrzöttsége vagy annak eredménye;
               b)   szervezett termékbemutató: termék forgalmazása céljából szervezett
                    utazás vagy rendezvény alkalmával folytatott kiskereskedelmi
                    tevékenység.

Üzleti titok megsértése

418. §         Aki jogtalan előnyszerzés végett, vagy másnak vagyoni hátrányt okozva
               üzleti titkot jogosulatlanul megszerez, felhasznál, más személy részére
               hozzáférhetővé tesz vagy nyilvánosságra hoz, bűntett miatt három évig
               terjedő szabadságvesztéssel büntetendő.

Versenytárs utánzása

419. §    (1)  Aki a versenytárs hozzájárulása nélkül árut olyan jellegzetes külsővel,
               csomagolással, megjelöléssel vagy elnevezéssel állít elő, amelyről a
               versenytárs vagy annak jellegzetes tulajdonsággal rendelkező áruja
               ismerhető fel, vagy ilyen árut forgalomba hozatal céljából megszerez, tart,
               vagy forgalomba hoz, ha más bűncselekmény nem valósul meg, vétség miatt egy
               évig terjedő szabadságvesztéssel büntetendő.
          (2)  A büntetés bűntett miatt három évig terjedő szabadságvesztés, ha a
               bűncselekményt jelentős mennyiségű vagy értékű utánzott árura követik el.

Versenyt korlátozó megállapodás közbeszerzési és koncessziós eljárásban

420. §    (1)  Aki a közbeszerzési eljárás, illetve a koncesszióköteles tevékenységre
               vonatkozóan kiírt nyílt vagy zártkörű pályázat eredményének befolyásolása
               érdekében az árak, díjak, egyéb szerződéses feltételek rögzítésére vagy a
               piac felosztására irányuló megállapodást köt, vagy más összehangolt
               magatartást tanúsít, és ezzel a versenyt korlátozza, bűntett miatt egy
               évtől öt évig terjedő szabadságvesztéssel büntetendő.
          (2)  Az (1) bekezdés szerint büntetendő, aki a közbeszerzési eljárás, illetve a
               koncesszióköteles tevékenységre vonatkozóan kiírt nyílt vagy zártkörű
               pályázat eredményének befolyásolása érdekében a vállalkozások egyesülete, a
               köztestület, az egyesülés és más hasonló szervezet olyan döntésének a
               meghozatalában vesz részt, amely a versenyt korlátozza.
          (3)  A büntetés vétség miatt két évig terjedő szabadságvesztés, ha az (1) vagy
               (2) bekezdésben meghatározott bűncselekményt jelentős értéket meg nem
               haladó közbeszerzési értékre követik el.
          (4)  Nem büntethető az (1)–(3) bekezdésben meghatározott bűncselekmény
               elkövetője, ha a cselekményt, mielőtt az a büntető ügyekben eljáró hatóság
               tudomására jutott volna, a hatóságnak bejelenti, és az elkövetés
               körülményeit feltárja.
          (5)  Nem büntethető az (1)–(3) bekezdésben meghatározott bűncselekmény
               elkövetője, ha a cselekmény elkövetésekor olyan vállalkozás vezető
               tisztségviselője, tagja, felügyelő bizottságának tagja, alkalmazottja vagy
               ezek megbízottja, amely – mielőtt a versenyfelügyeleti ügyekben eljáró
               hatóság az ügyben vizsgálatot indított volna – a cselekményre kiterjedően a
               versenykorlátozás tilalmáról szóló törvény szerinti bírság mellőzésére
               alapot adó kérelmet nyújtott be, és az elkövetés körülményeit feltárja.
          (6)  A büntetés korlátlanul enyhíthető, különös méltánylást érdemlő esetben
               mellőzhető azzal szemben, aki a bűncselekmény elkövetésekor olyan
               vállalkozás vezető tisztségviselője, tagja, felügyelőbizottságának tagja,
               alkalmazottja vagy ezek megbízottja, amely a versenyfelügyeleti ügyben
               eljáró hatóságnál a cselekményre kiterjedően a versenykorlátozás tilalmáról
               szóló törvény szerinti bírság mellőzésére vagy csökkentésére alapot adó
               kérelmet nyújtott be, és az elkövetés körülményeit feltárja.

Értelmező rendelkezések

421. §         E fejezet alkalmazásában
               a)   termék: minden birtokba vehető, forgalomképes ingó dolog és a dolog
                    módjára hasznosítható természeti erők,
               b)   áru: a termék, az ingatlan, a szolgáltatás és a vagyoni értékű jog.

XLIII. FEJEZET
TILTOTT ADATSZERZÉS ÉS AZ INFORMÁCIÓS RENDSZER ELLENI BŰNCSELEKMÉNYEK

Tiltott adatszerzés

422. §    (1)  Aki személyes adat, magántitok, gazdasági titok vagy üzleti titok
               jogosulatlan megismerése céljából
               a)   más lakását, ahhoz tartozó egyéb helyiségét vagy az azokhoz tartozó
                    bekerített helyet titokban átkutatja,
               b)   más lakásában, ahhoz tartozó egyéb helyiségében vagy az azokhoz
                    tartozó bekerített helyen történteket technikai eszköz alkalmazásával
                    megfigyeli vagy rögzíti,
               c)   más közlést tartalmazó zárt küldeményét felbontja vagy megszerzi, és
                    annak tartalmát technikai eszközzel rögzíti,
               d)   elektronikus hírközlő hálózat – ideértve az információs rendszert is –
                    útján másnak továbbított vagy azon tárolt adatot kifürkész, és az
                    észlelteket technikai eszközzel rögzíti,
               bűntett miatt három évig terjedő szabadságvesztéssel büntetendő.
          (1a) Az (1) bekezdés szerint büntetendő, aki személyes adat, magántitok,
               gazdasági titok vagy üzleti titok jogosulatlan megismerése céljából
               a)   nyilvános vagy a közönség részére nyitva álló helyen kívül más
                    helyiséget vagy területet, továbbá – a közösségi közlekedési eszköz
                    kivételével – járművet titokban átkutat,
               b)   nyilvános vagy a közönség részére nyitva álló helyen kívül más
                    helyiségben vagy területen, továbbá – a közösségi közlekedési eszköz
                    kivételével – járművön történteket titokban technikai eszköz
                    alkalmazásával megfigyeli vagy rögzíti.
          (2)  Az (1) bekezdés szerint büntetendő, aki fedett nyomozó vagy a bűnüldöző
               hatósággal, illetve titkosszolgálattal titkosan együttműködő személy
               kilétének vagy tevékenységének megállapítása céljából az (1) bekezdésben
               meghatározottakon kívül információt gyűjt.
          (3)  Az (1) bekezdés szerint büntetendő, aki az (1)–(2) bekezdésben
               meghatározott módon megismert személyes adatot, magántitkot, gazdasági
               titkot vagy üzleti titkot továbbít vagy felhasznál.
          (4)  A büntetés egy évtől öt évig terjedő szabadságvesztés, ha az (1)–(3)
               bekezdésben meghatározott tiltott adatszerzést
               a)   hivatalos eljárás színlelésével,
               b)   üzletszerűen,
               c)   bűnszövetségben vagy
               d)   jelentős érdeksérelmet okozva
               követik el.

Információs rendszer vagy adat megsértése

423. §    (1)  Aki információs rendszerbe az információs rendszer védelmét biztosító
               technikai intézkedés megsértésével vagy kijátszásával jogosulatlanul belép,
               vagy a belépési jogosultsága kereteit túllépve vagy azt megsértve bent
               marad, vétség miatt két évig terjedő szabadságvesztéssel büntetendő.
          (2)  Aki
               a)   az információs rendszer működését jogosulatlanul vagy jogosultsága
                    kereteit megsértve akadályozza, vagy
               b)   információs rendszerben lévő adatot jogosulatlanul vagy jogosultsága
                    kereteit megsértve megváltoztat, töröl vagy hozzáférhetetlenné tesz,
               bűntett miatt három évig terjedő szabadságvesztéssel büntetendő.
          (3)  A büntetés bűntett miatt egy évtől öt évig terjedő szabadságvesztés, ha a
               (2) bekezdésben meghatározott bűncselekmény jelentős számú információs
               rendszert érint.
          (4)  A büntetés két évtől nyolc évig terjedő szabadságvesztés, ha a
               bűncselekményt közérdekű üzem ellen követik el.
          (5)  E § alkalmazásában adat: információs rendszerben tárolt, kezelt,
               feldolgozott vagy továbbított tények, információk vagy fogalmak minden
               olyan formában való megjelenése, amely információs rendszer általi
               feldolgozásra alkalmas, ideértve azon programot is, amely valamely
               funkciónak az információs rendszer által való végrehajtását biztosítja.

Információs rendszer védelmét biztosító technikai intézkedés kijátszása

424. §    (1)  Aki a 375. §-ban, a 422. § (1) bekezdés d) pontjában vagy a 423. §-ban
               meghatározott bűncselekmény elkövetése céljából az ehhez szükséges vagy ezt
               könnyítő
               a)   jelszót vagy számítástechnikai programot készít, átad, hozzáférhetővé
                    tesz, megszerez, vagy forgalomba hoz, illetve
               b)   jelszó vagy számítástechnikai program készítésére vonatkozó gazdasági,
                    műszaki, szervezési ismereteit más rendelkezésére bocsátja,
               vétség miatt két évig terjedő szabadságvesztéssel büntetendő.
          (2)  Nem büntethető az (1) bekezdés a) pontjában meghatározott bűncselekmény
               elkövetője, ha – mielőtt a bűncselekmény elkövetéséhez szükséges vagy ezt
               megkönnyítő jelszó vagy számítástechnikai program készítése a büntető
               ügyekben eljáró hatóság tudomására jutott volna – tevékenységét a hatóság
               előtt felfedi, az elkészített dolgot a hatóságnak átadja, és lehetővé teszi
               a készítésben részt vevő más személy kilétének megállapítását.
          (3)  E § alkalmazásában jelszó: az információs rendszerbe vagy annak egy részébe
               való belépést lehetővé tevő, számokból, betűkből, jelekből, biometrikus
               adatokból vagy ezek kombinációjából álló bármely azonosító.

XLIV. FEJEZET
A HONVÉDELMI KÖTELEZETTSÉG ELLENI BŰNCSELEKMÉNYEK

Bevonulási kötelezettség megszegése

425. §    (1)  Az a hadköteles, aki katonai bevonulási kötelezettségének nem tesz eleget,
               bűntett miatt egy évtől öt évig terjedő szabadságvesztéssel büntetendő.
          (2)  Aki a bűncselekményt gondatlanságból követi el, vétség miatt három évig
               terjedő szabadságvesztéssel büntetendő.

Kibúvás a katonai szolgálat alól

426. §         Az a hadköteles, aki abból a célból, hogy a katonai szolgálat alól kivonja
               magát,
               a)   megjelenési vagy bevonulási kötelezettségének nem tesz eleget, illetve
               b)   testét megcsonkítja, egészségét károsítja, vagy megtévesztő
                    magatartást tanúsít,
               bűntett miatt öt évtől tíz évig terjedő szabadságvesztéssel büntetendő.

Katonai szolgálat megtagadása

427. §         Az a hadköteles, aki katonai szolgálatának teljesítését megtagadja, bűntett
               miatt öt évtől tizenöt évig terjedő szabadságvesztéssel büntetendő.

Hadkötelezettség teljesítésének akadályozása

428. §    (1)  Aki olyan cselekményt követ el, amelynek célja annak meghiúsítása, hogy a
               hadköteles a bevonulási kötelezettségét teljesítse, bűntett miatt a 425.
               §-ban meghatározottak szerint büntetendő.
          (2)  Aki olyan cselekményt követ el, amelynek célja, hogy hadkötelest a 426.
               §-ban meghatározott módon a katonai szolgálat alól kivonjon, az ott
               meghatározottak szerint büntetendő.

Polgári védelmi kötelezettség megszegése

429. §    (1)  Aki a polgári védelmi szolgálatát nem látja el, bűntett miatt három évig
               terjedő szabadságvesztéssel büntetendő.
          (2)  A büntetés egy évtől öt évig terjedő szabadságvesztés, ha a bűncselekmény
               súlyos veszélyt idéz elő.
          (3)  Aki a (2) bekezdésben meghatározott bűncselekményt gondatlanságból követi
               el, vétség miatt két évig terjedő szabadságvesztéssel büntetendő.

Honvédelmi munkakötelezettség megsértése

430. §         Az a honvédelmi munkára kötelezett személy, aki e kötelezettségét
               távolmaradásával vagy más módon súlyosan megsérti, bűntett miatt három évig
               terjedő szabadságvesztéssel büntetendő.

Szolgáltatási kötelezettség megszegése

431. §         Aki gazdasági vagy anyagi szolgáltatásban álló honvédelmi kötelezettségét
               súlyosan megszegi vagy kijátssza, bűntett miatt egy évtől öt évig terjedő
               szabadságvesztéssel büntetendő.

A büntetés korlátlan enyhítése

432. §         A büntetés korlátlanul enyhíthető, ha az e fejezetben meghatározott
               bűncselekmény elkövetője az elmulasztott kötelezettségének önként eleget
               tesz.

Értelmező rendelkezések

433. §    (1)  E fejezet rendelkezéseit megelőző védelmi helyzetben bevezetett
               hadkötelezettség elrendelését követően és rendkívüli állapotban kell
               alkalmazni.
          (2)  A polgári védelmi kötelezettség megszegése az (1) bekezdésben
               meghatározottakon kívül szükségállapotban és veszélyhelyzetben, a
               szolgáltatási kötelezettség megszegése veszélyhelyzetben is elkövethető.
          (3)  A honvédelmi munkakötelezettség megsértése csak rendkívüli állapotban
               követhető el.

XLV. FEJEZET
A KATONAI BŰNCSELEKMÉNYEK

Szökés

434. §    (1)  Aki abból a célból, hogy katonai szolgálatának teljesítése alól végleg
               kivonja magát, szolgálati helyét önkényesen elhagyja, vagy attól távol
               marad, bűntett miatt három évig terjedő szabadságvesztéssel büntetendő.
          (2)  A büntetés egy évtől öt évig terjedő szabadságvesztés, ha a szökést
               a)   fegyveresen,
               b)   csoportosan,
               c)   fontos szolgálat teljesítése közben vagy a szolgálat felhasználásával,
               d)   személy elleni erőszak alkalmazásával vagy
               e)   külföldre
               követik el.
          (3)  Öt évtől tizenöt évig terjedő szabadságvesztéssel büntetendő, aki a (2)
               bekezdés a)–c) pontjában meghatározott módon külföldre szökik, illetve aki
               a szökést háború idején vagy megelőző védelmi helyzetben követi el.
          (4)  Aki a (2) bekezdésben meghatározott szökésre irányuló előkészületet követ
               el, vétség miatt egy évig, a (3) bekezdésben meghatározott esetben bűntett
               miatt egy évtől öt évig terjedő szabadságvesztéssel büntetendő.
          (5)  Korlátlanul enyhíthető a szökés elkövetőjének büntetése, ha a hatóságnál
               harminc napon belül önként jelentkezik. A határidőbe a szökés napja nem
               számít bele.

Önkényes eltávozás

435. §    (1)  Aki szolgálati helyéről önkényesen eltávozik, vagy attól távol marad, és
               távolléte a két napot meghaladja, vétség miatt egy évig terjedő
               szabadságvesztéssel büntetendő.
          (2)  Ha az önkényes távollét tartama meghaladja a kilenc napot, a büntetés
               bűntett miatt három évig terjedő szabadságvesztés.
          (3)  Ha az önkényes eltávozást háború idején, megelőző védelmi helyzetben,
               külföldi hadműveleti területen végzett humanitárius tevékenység vagy
               békefenntartás során követik el, a büntetés
               a)   az (1) bekezdésben meghatározott esetben bűntett miatt egy évtől öt
                    évig,
               b)   a (2) bekezdésben meghatározott esetben két évtől nyolc évig
               terjedő szabadságvesztés.

Kibúvás a szolgálat alól

436. §    (1)  Aki abból a célból, hogy katonai szolgálatának teljesítése alól végleg
               kivonja magát, testét megcsonkítja, egészségét károsítja, vagy megtévesztő
               magatartást tanúsít, bűntett miatt három évig terjedő szabadságvesztéssel
               büntetendő.
          (2)  Aki az (1) bekezdésben meghatározott bűncselekményt azért követi el, hogy
               katonai szolgálatának teljesítése alól ideiglenesen kivonja magát, vétség
               miatt egy évig terjedő szabadságvesztéssel büntetendő.
          (3)  Ha az ideiglenes kivonás tartama meghaladja a hat napot, a büntetés két
               évig terjedő szabadságvesztés.
          (4)  Ha a bűncselekményt háború idején vagy megelőző védelmi helyzetben követik
               el, a büntetés
               a)   az (1) bekezdésben meghatározott esetben öt évtől tizenöt évig,
               b)   a (2) bekezdésben meghatározott esetben bűntett miatt egy évtől öt
                    évig,
               c)   a (3) bekezdésben meghatározott esetben két évtől nyolc évig
               terjedő szabadságvesztés.

A szolgálat megtagadása

437. §    (1)  Aki a katonai szolgálat teljesítését kifejezetten megtagadja, bűntett miatt
               három évig terjedő szabadságvesztéssel büntetendő.
          (2)  A büntetés öt évtől tizenöt évig terjedő szabadságvesztés, ha a szolgálat
               megtagadását háború idején vagy megelőző védelmi helyzetben követik el.

Kötelességszegés szolgálatban

438. §    (1)  Aki őr-, ügyeleti vagy egyéb készenléti szolgálatban – az adott szolgálatra
               vonatkozó szolgálati intézkedés rendelkezéseit megszegve – elalszik, vagy a
               szolgálat ideje alatt szeszes italt, illetve kábítószert vagy kábítószernek
               nem minősülő kábító hatású anyagot vagy szert fogyaszt, rendeltetési helyét
               elhagyja, vagy a szolgálat ellátására vonatkozó rendelkezést más módon
               súlyosan megszegi, vétség miatt egy évig terjedő szabadságvesztéssel
               büntetendő.
          (2)  Ha a bűncselekmény a szolgálatra jelentős hátrány veszélyével jár, a
               büntetés bűntett miatt
               a)   az (1) bekezdésben meghatározott esetben három évig,
               b)   háború idején vagy megelőző védelmi helyzetben egy évtől öt évig
               terjedő szabadságvesztés.
          (3)  A büntetés bűntett miatt öt évtől tizenöt évig terjedő szabadságvesztés, ha
               a bűncselekményt harchelyzetben, illetve külföldi hadműveleti területen
               végzett humanitárius tevékenység vagy békefenntartás során követik el, és
               abból különösen nagy hátrány származik.
          (4)  Aki a bűncselekményt gondatlanságból követi el, vétség miatt a (2)
               bekezdésben meghatározott esetben az ott tett megkülönböztetés szerint
               elzárással, illetve egy évig terjedő szabadságvesztéssel, a (3) bekezdés
               esetén három évig terjedő szabadságvesztéssel büntetendő.

Szolgálati feladat alóli kibúvás

439. §    (1)  Aki fontos szolgálati feladat alól megtévesztéssel vagy távolmaradással
               kivonja, vagy annak teljesítésére képtelenné teszi magát, vétséget követ el
               és egy évig terjedő szabadságvesztéssel büntetendő.
          (2)  Ha az (1) bekezdésben meghatározott bűncselekmény a szolgálatra jelentős
               hátrány veszélyével jár, külföldi hadműveleti területen végzett
               humanitárius tevékenység vagy békefenntartás során követik el, a büntetés
               bűntett miatt három évig terjedő szabadságvesztés.
          (3)  Ha a (2) bekezdésben meghatározott bűncselekményt háború idején vagy
               megelőző védelmi helyzetben követik el, a büntetés egy évtől öt évig
               terjedő szabadságvesztés.

Jelentési kötelezettség megszegése

440. §    (1)  Aki fontos szolgálati ügyben kellő időben nem tesz jelentést, vagy valótlan
               jelentést tesz, ha a bűncselekmény a szolgálatra jelentős hátrány
               veszélyével jár, vétség miatt két évig terjedő szabadságvesztéssel
               büntetendő.
          (2)  A büntetés bűntett miatt egy évtől öt évig terjedő szabadságvesztés, ha az
               (1) bekezdésben meghatározott bűncselekményt háború idején, megelőző
               védelmi helyzetben, külföldi hadműveleti területen végzett humanitárius
               tevékenység vagy békefenntartás során követik el.

Szolgálati visszaélés

441. §    (1)  Aki azért, hogy jogtalan hátrányt okozzon, illetve jogtalan előnyt
               szerezzen, szolgálati hatalmával vagy helyzetével visszaél, ha súlyosabb
               bűncselekmény nem valósul meg, bűntett miatt három évig terjedő
               szabadságvesztéssel büntetendő.
          (2)  A büntetés bűntett miatt egy évtől öt évig terjedő szabadságvesztés, ha a
               bűncselekményből jelentős hátrány származik.

Zendülés

442. §    (1)  Aki a szolgálati rend és fegyelem ellen irányuló olyan csoportos, nyílt
               ellenszegülésben vesz részt, amely a szolgálati feladatok teljesítését
               jelentősen zavarja, bűntett miatt egy évtől öt évig terjedő
               szabadságvesztéssel büntetendő.
          (2)  Két évtől nyolc évig terjedő szabadságvesztéssel büntetendő a zendülés
               a)   kezdeményezője, szervezője vagy vezetője,
               b)   résztvevője, ha az elöljáró vagy a zendüléssel szemben fellépő ellen
                    erőszakot alkalmaz.
          (3)  A büntetés öt évtől tizenöt évig terjedő szabadságvesztés, ha a zendülés
               különösen súlyos következménnyel jár.
          (4)  A büntetés öt évtől húsz évig terjedő vagy életfogytig tartó
               szabadságvesztés, ha a zendülés halált okoz.
          (5)  A büntetés
               a)   az (1) bekezdésben meghatározott esetben két évtől nyolc évig,
               b)   a (2) bekezdésben meghatározott esetben öt évtől tizenöt évig
               terjedő szabadságvesztés, ha a zendülést háború idején vagy megelőző
               védelmi helyzetben követik el.
          (6)  Ha az (1)–(2) bekezdésben meghatározott zendülést harchelyzetben követik
               el, a büntetés öt évtől tizenöt évig terjedő szabadságvesztés.
          (7)  Aki zendülésre irányuló előkészületet követ el, bűntett miatt három évig,
               háború idején, harchelyzetben vagy megelőző védelmi helyzetben egy évtől öt
               évig terjedő szabadságvesztéssel büntetendő.
          (8)  Az (1) bekezdésében meghatározott esetben korlátlanul enyhíthető annak a
               büntetése, aki a zendülést, mielőtt az súlyosabb következménnyel jár, vagy
               miután felszólították, abbahagyja.

Zendülés megakadályozásának elmulasztása

443. §    (1)  Aki a tudomására jutott zendülést vagy annak előkészületét tőle telhetőleg
               nem akadályozza meg, illetve késedelem nélkül nem jelenti, vétség miatt két
               évig terjedő szabadságvesztéssel büntetendő.
          (2)  A büntetés bűntett miatt egy évtől öt évig terjedő szabadságvesztés, ha az
               (1) bekezdésben meghatározott bűncselekményt háború idején, harchelyzetben
               vagy megelőző védelmi helyzetben követik el.

Parancs iránti engedetlenség

444. §    (1)  Aki a parancsot nem teljesíti, vétség miatt elzárással büntetendő.
          (2)  Ha a parancs iránti engedetlenséget csoportosan követik el, a büntetés két
               évig terjedő szabadságvesztés.
          (3)  A büntetés bűntett miatt három évig terjedő szabadságvesztés, ha a parancs
               iránti engedetlenség
               a)   más alárendeltek jelenlétében vagy egyébként nyilvánosan, akár a
                    parancs teljesítésének kifejezett megtagadásával, akár egyéb sértő
                    módon történik,
               b)   a szolgálatra vagy a fegyelemre jelentős hátrány veszélyével jár.
          (4)  A büntetés egy évtől öt évig terjedő szabadságvesztés, ha a (3) bekezdésben
               meghatározott bűncselekményt háború idején vagy megelőző védelmi helyzetben
               követik el.
          (5)  Aki háborúban a harci parancsot, külföldi hadműveleti területen végzett
               humanitárius tevékenység vagy békefenntartás során a fegyverhasználatra
               vonatkozó parancsot nem teljesíti, öt évtől tizenöt évig terjedő
               szabadságvesztéssel büntetendő.

Elöljáró vagy szolgálati közeg elleni erőszak

445. §    (1)  Aki
               a)   az elöljáróval szemben,
               b)   a feljebbvalóval, az őrrel vagy más szolgálati közeggel szemben
               szolgálatának teljesítése közben vagy amiatt erőszakot alkalmaz, azzal
               fenyeget, vagy tettleges ellenállást tanúsít, bűntett miatt három évig
               terjedő szabadságvesztéssel büntetendő.
          (2)  A büntetés egy évtől öt évig terjedő szabadságvesztés, ha
               a)   a bűncselekményt fegyveresen, felfegyverkezve vagy csoportosan követik
                    el,
               b)   a bűncselekmény egyben parancs iránti engedetlenség is,
               c)   a bűncselekmény súlyos testi sértéssel, illetve a szolgálatra vagy a
                    fegyelemre jelentős hátrány veszélyével jár.
          (3)  A büntetés két évtől nyolc évig terjedő szabadságvesztés, ha a
               bűncselekmény maradandó fogyatékosságot, súlyos egészségromlást vagy
               életveszélyt okoz.
          (4)  A büntetés öt évtől tizenöt évig terjedő szabadságvesztés, ha a
               bűncselekmény a sértett halálát okozza.
          (5)  A büntetés tíz évtől húsz évig terjedő vagy életfogytig tartó
               szabadságvesztés, ha
               a)   a bűncselekmény szándékos emberölést is megvalósít, vagy
               b)   a bűncselekményt harchelyzetben követik el.
          (6)  A büntetés
               a)   az (1) bekezdésben meghatározott esetben egy évtől öt évig,
               b)   a (2) bekezdésben meghatározott esetben két évtől nyolc évig,
               c)   a (3) bekezdésben meghatározott esetben öt évtől tizenöt évig
               terjedő szabadságvesztés, ha a bűncselekményt háború idején vagy megelőző
               védelmi helyzetben követik el.

Elöljáró vagy szolgálati közeg védelmére kelt vagy arra rendelt személy elleni erőszak

446. §         A 445. § szerint büntetendő, aki az ott meghatározott bűncselekményt
               elöljáró vagy szolgálati közeg védelmére kelt vagy erre rendelt személlyel
               szemben követi el.

Szolgálati tekintély megsértése

447. §    (1)  Aki
               a)   az elöljáró,
               b)   a szolgálatát teljesítő feljebbvaló, őr vagy más szolgálati közeg
               tekintélyét más előtt vagy feltűnően durván megsérti, vétség miatt egy évig
               terjedő szabadságvesztéssel büntetendő.
          (2)  A büntetés bűntett miatt három évig terjedő szabadságvesztés, ha a
               bűncselekményt több katona előtt vagy egyébként nyilvánosan követik el.

Bujtogatás

448. §    (1)  Aki katonák között az elöljáró, a parancs, a szolgálati rend vagy a
               fegyelem iránt elégedetlenséget szít, vétség miatt egy évig terjedő
               szabadságvesztéssel büntetendő.
          (2)  A büntetés bűntett miatt három évig terjedő szabadságvesztés, ha a
               bujtogatásból a szolgálatra vagy a fegyelemre jelentős hátrány származik.

Alárendelt megsértése

449. §    (1)  Aki alárendeltjét emberi méltóságában más előtt vagy feltűnően durván
               megsérti, vétség miatt egy évig terjedő szabadságvesztéssel büntetendő.
          (2)  A büntetés bűntett miatt három évig terjedő szabadságvesztés, ha a
               bűncselekményt
               a)   aljas indokból,
               b)   súlyos testi vagy lelki gyötrelmet okozva,
               c)   több katona előtt,
               d)   több alárendelt sérelmére
               követik el.
          (3)  A büntetés egy évtől öt évig terjedő szabadságvesztés, ha a bűncselekmény
               súlyos testi sértést vagy a szolgálatra jelentős hátrányt okoz.

Elöljárói hatalommal visszaélés

450. §         Aki elöljárói hatalmával visszaélve alárendeltjét
               a)   fegyelmi fenyítéssel sújtja,
               b)   panaszjogának gyakorlásában korlátozza,
               c)   járandóságában megrövidíti, vagy anyagilag megterheli,
               d)   magáncélra igénybe veszi,
               e)   a többiekhez képest előnyösebb vagy hátrányosabb bánásmódban
                    részesíti,
               vétség miatt egy évig terjedő szabadságvesztéssel büntetendő.

Elöljárói gondoskodás elmulasztása

451. §    (1)  Aki elöljárói kötelességét azáltal szegi meg, hogy az alárendeltjének
               anyagi ellátásához, fenyegető veszélytől megóvásához vagy megmentéséhez
               szükséges intézkedést elmulasztja, ha súlyosabb bűncselekmény nem valósul
               meg, vétség miatt egy évig terjedő szabadságvesztéssel büntetendő.
          (2)  Ha a bűncselekmény a szolgálatra vagy a fegyelemre jelentős hátránnyal jár,
               a büntetés bűntett miatt
               a)   az (1) bekezdésben meghatározott esetben egy évtől öt évig,
               b)   háború idején vagy megelőző védelmi helyzetben két évtől nyolc évig
               terjedő szabadságvesztés.
          (3)  Aki a (2) bekezdésben meghatározott bűncselekményt gondatlanságból követi
               el, vétség miatt – az ott tett megkülönböztetés szerint – egy évig, illetve
               három évig terjedő szabadságvesztéssel büntetendő.

Elöljárói intézkedés elmulasztása

452. §    (1)  Aki elöljárói kötelességét megszegve
               a)   az alárendelt kötelességszegésének vagy bűncselekményének
                    megakadályozásához, illetve felelősségre vonásához,
               b)   a szolgálati rendet, a fegyelmet vagy a közbiztonságot fenyegető zavar
                    leküzdéséhez
               szükséges intézkedést elmulasztja, ha emberiesség elleni vagy háborús
               bűncselekmény nem valósul meg, vétség miatt egy évig terjedő
               szabadságvesztéssel büntetendő.
          (2)  Ha a bűncselekmény a szolgálatra, a fegyelemre vagy a közbiztonságra
               jelentős hátránnyal jár, a büntetés bűntett miatt
               a)   az (1) bekezdésben meghatározott esetben egy évtől öt évig,
               b)   háború idején vagy megelőző védelmi helyzetben két évtől nyolc évig
               terjedő szabadságvesztés.
          (3)  Aki a (2) bekezdésben meghatározott bűncselekményt gondatlanságból követi
               el, vétség miatt – az ott tett megkülönböztetés szerint – egy évig, illetve
               három évig terjedő szabadságvesztéssel büntetendő.

Ellenőrzés elmulasztása

453. §    (1)  Aki elöljárói kötelességét azáltal szegi meg, hogy az alárendeltjét
               szolgálatának teljesítésében nem ellenőrzi, és ez a szolgálatra vagy a
               fegyelemre jelentős hátránnyal jár, vétség miatt egy évig terjedő
               szabadságvesztéssel büntetendő.
          (2)  Ha a bűncselekmény a szolgálatra vagy a fegyelemre különösen nagy
               hátránnyal jár, a büntetés bűntett miatt
               a)   az (1) bekezdésben meghatározott esetben egy évtől öt évig,
               b)   háború idején vagy megelőző védelmi helyzetben két évtől nyolc évig
               terjedő szabadságvesztés.
          (3)  Aki a (2) bekezdésben meghatározott bűncselekményt gondatlanságból követi
               el, vétség miatt – az ott tett megkülönböztetés szerint – egy évig, illetve
               három évig terjedő szabadságvesztéssel büntetendő.

Készenlét fokozásának veszélyeztetése

454. §    (1)  Aki az alakulat készenlét fokozását közvetlenül veszélyezteti azáltal, hogy
               szolgálati kötelességének megszegésével
               a)   nem gondoskodik a szükséges fegyverzet, harci felszerelés vagy más
                    hadianyag biztosításáról vagy készletének megóvásáról,
               b)   fontos fegyverzetet, harci felszerelést vagy más fontos hadianyagot
                    megsemmisít, használhatatlanná tesz, vagy rendeltetésétől egyéb módon
                    elvon,
               bűntettet követ el, és három évig, háború idején két évtől nyolc évig
               terjedő szabadságvesztéssel büntetendő.
          (2)  Ha a bűncselekmény a szolgálatra különösen nagy hátránnyal jár, a büntetés
               egy évtől öt évig terjedő szabadságvesztés, háború idején vagy megelőző
               védelmi helyzetben öt évtől tizenöt évig terjedő szabadságvesztés.
          (3)  Aki a bűncselekményt gondatlanságból követi el, vétség miatt az (1)
               bekezdés esetén – az ott tett megkülönböztetés szerint – egy évig, illetve
               három évig, a (2) bekezdés esetén – az ott tett megkülönböztetés szerint –
               két évig, illetve egy évtől öt évig terjedő szabadságvesztéssel büntetendő.

Parancsnoki kötelességszegés

455. §         Aki harchelyzetben, parancsnoki kötelességének megszegésével
               a)   az alárendelt katonákat az ellenségnek megadja, vagy elfogni engedi,
               b)   a rábízott fontos harcállást, berendezést, harceszközt vagy más
                    hadianyagot kényszerítő szükség nélkül megsemmisíti, vagy az
                    ellenségnek használható állapotban átengedi,
               c)   nem fejti ki az ellenséggel szemben azt az ellenállást, amelyre képes,
               bűntett miatt öt évtől tizenöt évig terjedő szabadságvesztéssel büntetendő.

Kibúvás a harci kötelesség teljesítése alól

456. §         Aki harci kötelességének teljesítése alól
               a)   szolgálati helyének önkényes elhagyásával, elrejtőzéssel vagy
                    megfutamodással,
               b)   harcképtelenség szándékos előidézésével vagy megtévesztő
                    magatartással,
               c)   harceszköze elhagyásával, megrongálásával vagy alkalmazásának
                    elmulasztásával,
               d)   az ellenségnek önkéntes megadással, vagy
               e)   szolgálati kötelességének egyéb súlyos megszegésével
               kivonja magát, bűntett miatt öt évtől tizenöt évig terjedő
               szabadságvesztéssel büntetendő.

Harci szellem bomlasztása

457. §    (1)  Aki háború idején vagy megelőző védelmi helyzetben a katonák között
               elégedetlenséget szít, vagy kishitűséget kelt, bűntett miatt egy évtől öt
               évig terjedő szabadságvesztéssel büntetendő.
          (2)  A büntetés öt évtől tizenöt évig terjedő szabadságvesztés, ha a
               bűncselekmény
               a)   harchelyzetben katonák elégedetlenségét vagy egyéb kötelességszegését
                    váltja ki, vagy
               b)   a szolgálatra más jelentős hátránnyal jár.

Értelmező rendelkezések

458. §         E fejezet alkalmazásában
               a)   katonai szolgálaton a 127. § (1) bekezdésében megjelölt személyek
                    által teljesített szolgálatot kell érteni,
               b)   harchelyzet alatt a tényleges harctevékenység folytatását kell érteni.

ZÁRÓ RÉSZ

Értelmező rendelkezések

459. §    (1)  E törvény alkalmazásában
               1.   bűnszervezet: három vagy több személyből álló, hosszabb időre
                    szervezett, összehangoltan működő csoport, amelynek célja ötévi vagy
                    ezt meghaladó szabadságvesztéssel büntetendő szándékos bűncselekmények
                    elkövetése;
               2.   bűnszövetség akkor létesül, ha két vagy több személy bűncselekményeket
                    szervezetten követ el, vagy ebben megállapodik, és legalább egy
                    bűncselekmény elkövetését megkísérlik, de nem jön létre bűnszervezet;
               3.   csoportosan követik el a bűncselekményt, ha az elkövetésben legalább
                    három személy vesz részt;
               4.   erőszakos magatartásnak minősül a más személyre gyakorolt támadó
                    jellegű fizikai ráhatás is, abban az esetben is, ha az nem alkalmas
                    testi sérülés okozására;
               5.   fegyveresen követi el a bűncselekményt, aki
                    a)   lőfegyvert,
                    b)   robbanóanyagot,
                    c)   robbantószert,
                    d)   robbanóanyag vagy robbantószer felhasználására szolgáló
                         készüléket
                    tart magánál, vagy a bűncselekményt az a)–d) pontban meghatározottak
                    utánzatával fenyegetve követi el;
               6.   felfegyverkezve követi el a bűncselekményt, aki az ellenállás
                    leküzdése vagy megakadályozása érdekében az élet kioltására alkalmas
                    eszközt tart magánál;
               7.   fenyegetés: eltérő rendelkezés hiányában súlyos hátrány kilátásba
                    helyezése, amely alkalmas arra, hogy a megfenyegetettben komoly
                    félelmet keltsen;
               8.   gazdálkodó szervezet: a polgári perrendtartás szerinti gazdálkodó
                    szervezeten kívül az a szervezet is, amelynek gazdálkodó
                    tevékenységével összefüggő polgári jogi kapcsolataira a polgári
                    perrendtartás szerint a gazdálkodó szervezetre vonatkozó
                    rendelkezéseket kell alkalmazni;
               9.   hatóság a bíróság és az ügyész is;
               10.  háború:
                    a)   a háború áldozatainak védelmére vonatkozóan Genfben, az 1949. évi
                         augusztus hó 12. napján kelt nemzetközi egyezmények közös 2. és
                         3. Cikkében, valamint ezen egyezmények I. Kiegészítő Jegyzőkönyve
                         1. Cikkének 4. bekezdésében meghatározott helyzetek,
                    b)   az a) pontban említett egyezmények II. Kiegészítő Jegyzőkönyvének
                         1. Cikkében meghatározott helyzetek,
                    c)   a rendkívüli állapot,
                    d)   a szükségállapot,
                    e)   a háborús és a katonai bűncselekmények esetében a Magyar
                         Honvédség külföldi alkalmazása is;
               11.  hivatalos személy:
                    a)   a köztársasági elnök,
                    b)   az országgyűlési képviselő, a nemzetiségi szószóló és a
                         Magyarországon megválasztott európai parlamenti képviselő,
                    c)   az alkotmánybíró,
                    d)   a miniszterelnök, a miniszter, az államtitkár, a közigazgatási
                         államtitkár, a helyettes államtitkár és a kormánymegbízott,
                    e)   a bíró, az ügyész és a választottbíró,
                    f)   az alapvető jogok biztosa és helyettese,
                    g)   a közjegyző és a közjegyzőhelyettes,
                    h)   az önálló bírósági végrehajtó, az önálló bírósági végrehajtó-
                         helyettes és a végrehajtói kézbesítésre felhatalmazott önálló
                         bírósági végrehajtó jelölt,
                    i)   a helyi önkormányzati és a nemzetiségi önkormányzati képviselő-
                         testület tagja,
                    j)   a Magyar Honvédség állományilletékes parancsnoka, és az
                         úszólétesítmény vagy a légi jármű parancsnoka, ha a nyomozó
                         hatóságra vonatkozó rendelkezések alkalmazására jogosult,
                    k)   az Alkotmánybíróságnál, a Köztársasági Elnök Hivatalánál, az
                         Országgyűlés Hivatalánál, az Alapvető Jogok Biztosának
                         Hivatalánál, a Magyar Nemzeti Banknál, az Állami Számvevőszéknél,
                         bíróságnál, ügyészségnél, minisztériumnál, autonóm
                         államigazgatási szervnél, kormányhivatalnál, központi hivatalnál,
                         önálló szabályozó szervnél, rendvédelmi szervnél, a Katonai
                         Nemzetbiztonsági Szolgálatnál, az Országgyűlési Őrségnél,
                         fővárosi vagy megyei kormányhivatalnál, önkormányzati igazgatási
                         szervnél, megyei intézményfenntartó központnál vagy
                         köztestületnél közhatalmi feladatot ellátó vagy szolgálatot
                         teljesítő személy, akinek a tevékenysége a szerv rendeltetésszerű
                         működéséhez tartozik;
                    l)   a választási bizottság tagja;
               12.  közfeladatot ellátó személy:
                    a)   a Magyar Honvédség szolgálati feladatot teljesítő katonája,
                    b)   a polgári védelmi szervezetbe beosztott és polgári védelmi
                         szolgálatot teljesítő személy,
                    c)   a polgárőr a polgárőrségről és a polgárőri tevékenység
                         szabályairól szóló törvényben meghatározott tevékenységének
                         ellátása során,
                    d)   az egyházi személy és a vallási tevékenységet végző szervezet
                         vallásos szertartást hivatásszerűen végző tagja,
                    e)   a bírósági vagy más hatósági eljárásban a védő, a jogi képviselő,
                         a szakértő, és a hivatalos személynek nem minősülő kézbesítési
                         végrehajtó,
                    f)   az egészségügyi dolgozó és az egészségügyi szolgáltatóval
                         munkavégzésre irányuló jogviszonyban álló más személy az
                         egészségügyről szóló törvényben meghatározott esetekben,
                    g)   az állami mentőszolgálat, valamint a mentésre feljogosított más
                         szervezet tagja a mentéssel és betegszállítással összefüggésben,
                    h)   az önkormányzati és a létesítményi tűzoltóság, valamint az
                         önkéntes tűzoltó egyesület tagja a tűzoltási és műszaki mentési
                         feladatainak ellátása során,
                    i)   a nemzeti köznevelésről szóló törvényben meghatározott esetben a
                         pedagógus, valamint a nevelő és oktató munkát közvetlenül segítő
                         alkalmazott, továbbá a nemzeti felsőoktatásról szóló törvényben
                         meghatározott esetben a felsőoktatási intézmény oktatója, tanára
                         és tudományos kutatója,
                    j)   a gyermekek védelméről és a gyámügyi igazgatásról szóló
                         törvényben, valamint a szociális igazgatásról és a szociális
                         ellátásokról szóló törvényben meghatározott munkakörben
                         foglalkoztatott személy e tevékenységének gyakorlása során,
                    k)   az erdészeti szakszemélyzet és a jogosult erdészeti
                         szakszemélyzet tagja az erdőről, az erdő védelméről és az
                         erdőgazdálkodásról szóló törvényben meghatározott tevékenysége
                         körében,
                    l)   a hivatásos vadász a vad védelméről, a vadgazdálkodásról,
                         valamint a vadászatról szóló törvényben meghatározott
                         tevékenysége körében,
                    m)   a halászati őr a halászatról és a horgászatról szóló törvényben
                         meghatározott tevékenysége körében,
                    n)   a közösségi közlekedési eszközt működtető gazdálkodó szervezetnél
                         végrehajtói feladatot ellátó személy e tevékenysége során,
                    o)   az egyetemes postai szolgáltatónál ügyfélkapcsolati feladatot
                         ellátó személy e tevékenysége során;
               13.  külföldi hivatalos személy:
                    a)   a külföldi államban jogalkotási, igazságszolgáltatási,
                         közigazgatási vagy bűnüldözési feladatot ellátó személy,
                    b)   törvényben kihirdetett nemzetközi szerződéssel létrehozott
                         nemzetközi szervezetnél szolgálatot teljesítő személy, akinek a
                         tevékenysége a szervezet rendeltetésszerű működéséhez tartozik,
                    c)   törvényben kihirdetett nemzetközi szerződéssel létrehozott
                         nemzetközi szervezet közgyűlésébe, testületébe megválasztott
                         személy, ideértve a külföldön megválasztott európai parlamenti
                         képviselőt is,
                    d)   a Magyarország területén, illetve állampolgárai felett
                         joghatósággal rendelkező nemzetközi bíróság tagja, a nemzetközi
                         bíróságnál szolgálatot teljesítő személy, akinek a tevékenysége a
                         bíróság rendeltetésszerű működéséhez tartozik;
               14.  hozzátartozó:
                    a)   az egyeneságbeli rokon és ennek házastársa vagy élettársa,
                    b)   az örökbefogadó és a nevelőszülő (ideértve az együtt élő
                         mostohaszülőt is), az örökbe fogadott és a nevelt gyermek
                         (ideértve az együtt élő mostohagyermeket is),
                    c)   a testvér és a testvér házastársa vagy élettársa,
                    d)   a házastárs, az élettárs,
                    e)   a házastárs vagy az élettárs egyeneságbeli rokona és testvére;
               15.  információs rendszer: az adatok automatikus feldolgozását, kezelését,
                    tárolását, továbbítását biztosító berendezés, vagy az egymással
                    kapcsolatban lévő ilyen berendezések összessége;
               16.  kár: e törvény eltérő rendelkezése hiányában a bűncselekménnyel a
                    vagyonban okozott értékcsökkenés;
               17.  vagyoni hátrány: e törvény eltérő rendelkezése hiányában a vagyonban
                    okozott kár és az elmaradt vagyoni előny;
               18.  kábítószer:
                    a)   az 1988. évi 17. törvényerejű rendelettel kihirdetett, az
                         Egységes Kábítószer Egyezmény módosításáról és kiegészítéséről
                         szóló, Genfben, 1972. március 25-én kelt Jegyzőkönyvvel
                         módosított és kiegészített, az 1965. évi 4. törvényerejű
                         rendelettel kihirdetett, a New Yorkban, 1961. március 30-án kelt
                         Egységes Kábítószer Egyezmény mellékletének I. és II. Jegyzékében
                         meghatározott anyag,
                    b)   az 1979. évi 25. törvényerejű rendelettel kihirdetett, a
                         pszichotróp anyagokról szóló, Bécsben, az 1971. évi február hó
                         21. napján aláírt egyezmény mellékletének I. és II. Jegyzékében
                         meghatározott veszélyes pszichotróp anyag és
                    c)   az emberi alkalmazásra kerülő gyógyszerekről és egyéb, a
                         gyógyszerpiacot szabályozó törvények módosításáról szóló 2005.
                         évi XCV. törvény 2. számú mellékletében meghatározott pszichotróp
                         anyag;
               19.  készpénz-helyettesítő fizetési eszköz a hitelintézetekről szóló
                    törvényben meghatározott készpénz-helyettesítő fizetési eszköz és a
                    forgatható utalvány, a kincstári kártya, az utazási csekk, a kifizetőt
                    terhelő adó mellett vagy adómentesen adható, korlátozott körű áruk
                    vagy szolgáltatások ellenértékének kiegyenlítése céljából törvény
                    alapján kibocsátott utalvány és a váltó, feltéve, hogy kivitelezése,
                    kódolása vagy a rajta lévő aláírás folytán a másolás, a meghamisítás
                    vagy a jogosulatlan felhasználás ellen védett;
               20.  elektronikus készpénz-helyettesítő fizetési eszköz a hitelintézetekről
                    szóló törvényben meghatározott készpénz-helyettesítő fizetési eszköz
                    mellett a kincstári kártya és a személyi jövedelemadóról szóló törvény
                    felhatalmazása alapján kiadott elektronikus utalvány, feltéve, hogy
                    ezek információs rendszer útján kerülnek felhasználásra;
               21.  közérdekű üzem:
                    a)   a közmű,
                    b)   a közösségi közlekedési üzem,
                    c)   az elektronikus hírközlő hálózat,
                    d)   az egyetemes postai szolgáltató közérdekű feladatainak
                         teljesítése érdekében üzemeltetett logisztikai, pénzforgalmi és
                         informatikai központok és üzemek,
                    e)   a hadianyagot, haditechnikai eszközt termelő üzemet, energiát
                         vagy üzemi felhasználásra szánt alapanyagot termelő üzem;
               22.  nagy nyilvánosságon a bűncselekménynek a sajtótermék,
                    médiaszolgáltatás, sokszorosítás vagy elektronikus hírközlő hálózaton
                    való közzététel útján történő elkövetését is érteni kell;
               23.  nemzetközi szerződés által tiltott fegyver:
                    a)   az 1955. évi 20. törvényerejű rendelettel kihirdetett, a fojtó,
                         mérges és egyéb hasonló gázok, valamint a bakteriológiai eszközök
                         hadviselési célokra történő használatának eltiltására vonatkozóan
                         Genfben, az 1925. évi június hó 17. napján kelt jegyzőkönyvben
                         említett fojtó, mérges és egyéb hasonló gáz, a bakteriológiai
                         harci eszköz,
                    b)   az 1975. évi 11. törvényerejű rendelettel kihirdetett, a
                         bakteriológiai (biológiai) és toxinfegyverek kifejlesztésének,
                         előállításának és tárolásának megtiltásáról és e fegyverek
                         megsemmisítéséről szóló, az Egyesült Nemzetek Szervezete XXVI.
                         ülésszakán, 1971. december 10-én elfogadott egyezmény 1. cikkében
                         meghatározott bakteriológiai (biológiai) és toxinfegyver,
                    c)   az 1984. évi 2. törvényerejű rendelettel kihirdetett, a
                         „Mértéktelen sérülést okozónak vagy megkülönböztetés nélkül
                         hatónak tekinthető egyes hagyományos fegyverek alkalmazásának
                         betiltásáról, illetőleg korlátozásáról” szóló, Genfben, az 1980.
                         évi október hó 15. napján kelt egyezményhez csatolt ca) I.
                         Jegyzőkönyvben meghatározott röntgensugárral ki nem mutatható
                         repesszel sérülést okozó fegyver, cb) az 1997. évi CXXXIII.
                         törvénnyel kihirdetett II. Módosított Jegyzőkönyv 2. Cikk 1–5.
                         pontjában meghatározott akna, távtelepítésű akna, gyalogság
                         elleni akna, meglepő akna és más eszköz, cc) III. Jegyzőkönyv 1.
                         Cikk 1. pontjában meghatározott gyújtófegyver, cd) IV.
                         jegyzőkönyv I. Cikkében meghatározott vakító lézerfegyver,
                    d)   az 1997. évi CIV. törvénnyel kihirdetett, a vegyifegyverek
                         kifejlesztésének, gyártásának, felhalmozásának és használatának
                         tilalmáról, valamint megsemmisítéséről szóló, Párizsban, 1993.
                         január 13-án aláírt egyezmény II. Cikk 1. és 7. pontjában
                         meghatározott vegyifegyver vagy vegyi kényszerítő eszköz,
                    e)   az 1998. évi X. törvénnyel kihirdetett Gyalogsági aknák
                         alkalmazásának, felhalmozásának, gyártásának és átadásának
                         betiltásáról, illetőleg megsemmisítéséről szóló, Oslóban, 1997.
                         szeptember 18-án elfogadott egyezmény 2. Cikk 1. pontjában
                         meghatározott gyalogsági akna,
                    f)   a 2012. évi XI. törvénnyel kihirdetett, a Kazettás Lőszerekről
                         szóló Egyezmény 2. Cikk 2. pontjában meghatározott kazettás
                         lőszer, valamint 2. Cikk 13. pontjában meghatározott kisméretű
                         ejtőlőszer;
               24.  nyilvános rendezvény: a gyülekezési jogról szóló törvény hatálya alá
                    tartozó rendezvény, továbbá az olyan rendezvény, amely mindenki
                    számára azonos feltételek mellett nyitva áll;
               25.  prostitúció a rendszeres haszonszerzés céljából történő szexuális
                    cselekmény végzése;
               26.  személy elleni erőszakos bűncselekmény:
                    a)   a népirtás [142. § (1) bekezdés], az emberiesség elleni
                         bűncselekmény [143. § (1) bekezdés], az apartheid [144. § (1)–(3)
                         bekezdés],
                    b)   a hadikövet elleni erőszak (148. §), a védett személyek elleni
                         erőszak [149. § (1)–(2) és (4) bekezdés], az egyéb háborús
                         bűntett (158. §),
                    c)   az emberölés [160. § (1)–(3) és (5) bekezdés], az erős
                         felindulásban elkövetett emberölés (161. §), a testi sértés [164.
                         § (3)–(6) és (8) bekezdés],
                    d)   az emberrablás [190. § (1)–(4) bekezdés], az emberkereskedelem
                         [192. § (1)–(6) bekezdés], a kényszermunka (193. §), a személyi
                         szabadság megsértése (194. §), a kényszerítés (195. §),
                    e)   a szexuális kényszerítés (196. §), a szexuális erőszak [197. §
                         (1)–(4) bekezdés],
                    f)   a lelkiismeret és vallásszabadság megsértése (215. §), a közösség
                         tagja elleni erőszak [216. § (2)–(3) bekezdés], az egyesülési, a
                         gyülekezési szabadság, valamint a választási gyűlésen való
                         részvétel jogának megsértése (217. §),
                    g)   az alkotmányos rend erőszakos megváltoztatása [254. § (1)
                         bekezdés], a lázadás [256. § (1)–(2) bekezdés],
                    h)   a bántalmazás hivatalos eljárásban [301. § (1)–(2) bekezdés], a
                         bántalmazás közfeladatot ellátó személy eljárásában [302. §
                         (1)–(2) bekezdés], a kényszervallatás [303. § (1)–(2) bekezdés],
                         a jogellenes fogvatartás (304. §),
                    i)   a hivatalos személy elleni erőszak [310. § (1)–(3) és (5)
                         bekezdés], a közfeladatot ellátó személy elleni erőszak (311. §),
                         a hivatalos személy vagy közfeladatot ellátó személy támogatója
                         elleni erőszak (312. §), a nemzetközileg védett személy elleni
                         erőszak [313. § (1) bekezdés],
                    j)   a terrorcselekmény [314. § (1)–(2) bekezdés], a jármű hatalomba
                         kerítése [320. § (1)–(2) bekezdés],
                    k)   a rablás [365. § (1)–(4) bekezdés], a zsarolás (367. §), az
                         önbíráskodás [368. § (1)–(2) bekezdés],
                    l)   a zendülés minősített esetei [442. § (2)–(6) bekezdés] és az
                         elöljáró vagy szolgálati közeg elleni erőszak [445. §];
               27.  szexuális cselekmény: a közösülés és minden súlyosan szeméremsértő
                    cselekmény, amely a nemi vágy felkeltésére, fenntartására vagy
                    kielégítésére alkalmas, vagy arra irányul;
               28.  üzletszerűen követi el a bűncselekményt, aki ugyanolyan vagy hasonló
                    jellegű bűncselekmények elkövetése révén rendszeres haszonszerzésre
                    törekszik;
               29.  védekezésre képtelennek kell tekintetni azt is, aki helyzeténél vagy
                    állapotánál fogva ideiglenesen vagy véglegesen nem képes ellenállás
                    kifejtésére;
               30.  védett kulturális javak alatt érteni kell a védetté nyilvánított
                    kulturális javakat is;
               31.  visszaeső a szándékos bűncselekmény elkövetője, ha korábban szándékos
                    bűncselekmény miatt végrehajtandó szabadságvesztésre ítélték, és a
                    büntetés kitöltésétől vagy végrehajthatósága megszűnésétől az újabb
                    bűncselekmény elkövetéséig három év még nem telt el;
                    a)   különös visszaeső az a visszaeső, aki mindkét alkalommal
                         ugyanolyan vagy hasonló jellegű bűncselekményt követ el;
                    b)   többszörös visszaeső az, akit a szándékos bűncselekmény
                         elkövetését megelőzően visszaesőként végrehajtandó
                         szabadságvesztésre ítéltek, és az utolsó büntetés kitöltésétől
                         vagy végrehajthatósága megszűnésétől a szabadságvesztéssel
                         fenyegetett újabb bűncselekmény elkövetéséig három év még nem
                         telt el;
                    c)   erőszakos többszörös visszaeső az a többszörös visszaeső, aki
                         mindhárom alkalommal személy elleni erőszakos bűncselekményt
                         követ el.
               32.  nemzetközileg védett személy: az a külföldi hivatalos személy, aki a
                    rá vonatkozó nemzetközi szerződés alapján nemzetközi jogon alapuló
                    egyéb mentességet élvez.
          (2)  Ahol e törvény élettársat említ, azon a bejegyzett élettársat is érteni
               kell.
          (3)  Ahol e törvény szövetséges fegyveres erőt, külföldi hadműveleti területen
               végzett humanitárius tevékenységet, békefenntartást vagy humanitárius
               műveletet említ, azon a honvédelemről és a Magyar Honvédségről szóló
               törvényben meghatározott fogalmakat kell érteni.
          (3a) Ahol e törvény rendfokozatot említ, azon a Magyar Honvédség tényleges
               állományú tagja esetében a viselt rendfokozatot, a rendőrség, az
               Országgyűlési Őrség, a büntetés-végrehajtási szervezet, a hivatásos
               katasztrófavédelmi szerv és a polgári nemzetbiztonsági szolgálatok
               hivatásos állományú tagja esetében a betöltött szolgálati beosztás
               besorolása és fizetési fokozata alapján meghatározott rendfokozatot kell
               érteni.
          (4)  Ahol e törvény szigorúan titkos, titkos, bizalmas, illetve korlátozott
               terjesztésű minősítésű adatot említ, azon a minősített adat védelméről
               szóló törvényben meghatározott nemzeti vagy külföldi minősített adatot kell
               érteni.
          (5)  E törvény alkalmazásában
               a)   harmadik országbeli állampolgár alatt a harmadik országbeli
                    állampolgárok beutazásáról és tartózkodásáról szóló törvényben
                    meghatározott fogalmat kell érteni,
               b)   keresőtevékenység folytatására jogosító engedély: a harmadik
                    országbeli állampolgárok beutazásáról és tartózkodásáról szóló
                    törvényben meghatározott olyan tartózkodásra jogosító engedély,
                    amellyel a harmadik országbeli állampolgár keresőtevékenységet
                    folytathat;
          (6)  E törvény alkalmazásában az érték, a kár, valamint a vagyoni hátrány
               a)   ötvenezer-egy és ötszázezer forint között kisebb,
               b)   ötszázezer-egy és ötmillió forint között nagyobb,
               c)   ötmillió-egy és ötvenmillió forint között jelentős,
               d)   ötvenmillió-egy és ötszázmillió forint között különösen nagy,
               e)   ötszázmillió forint felett különösen jelentős.

460. §    (1)  A XIV. Fejezet alkalmazásában védett személy az, aki az
               ellenségeskedésekben nem vesz közvetlenül részt, így különösen
               a)   a fegyveres erőknek az a tagja, aki letette a fegyvert, és magát az
                    ellenségeskedésekből kivonva megadta;
               b)   aki betegség, sebesülés, elfogatás vagy más ok következtében
                    egyértelműen harcképtelenné vált, vagy magát az ellenségeskedésekből
                    egyértelműen kivonta;
               c)   az Egyesült Nemzetek Alapokmánya szerint tevékenykedő humanitárius
                    segély- vagy békefenntartó misszió személyzete, ha az jogosult a
                    polgári személyeknek vagy polgári létesítményeknek a fegyveres
                    konfliktusok nemzetközi joga által biztosított védelemre;d) a polgári
                    személy, amennyiben és ameddig nem vesz közvetlenül részt az
                    ellenségeskedésekben.
          (2)  A XXVI. Fejezet alkalmazásában
               a)   fegyelmi ügynek azt az eljárást kell tekinteni, amelyre törvény
                    állapítja meg a fegyelmi vétségnek minősülő magatartást, az eljárás
                    részletes szabályait és a kiszabható fegyelmi büntetéseket;
               b)   polgári ügynek kell tekinteni a választottbíróság előtt folyamatban
                    lévő ügyet is.

461. §    (1)  A 176–180. § alkalmazásában a kábítószer csekély mennyiségű, ha
               a)   annak bázis formában megadott tiszta hatóanyag-tartalma
                    aa)  LSD esetén a 0,001 gramm,
                    ab)  pszilocibin esetén a 0,1 gramm,
                    ac)  pszilocin esetén a 0,2 gramm,
                    ad)  amfetamin, metamfetamin, MDPV és alfa-PVP esetén a 0,5 gramm,
                    ae)  dihidrokodein esetén a 0,8 gramm,
                    af)  heroin esetén a 0,6 gramm,
                    ag)  morfin esetén a 0,9 gramm,
                    ah)  ketamin, kodein, MDA, MDMA, N-etil-MDA (MDE), MBDB, 1-PEA,
                         N-metil-1-PEA, mCPP, metadon, 4-fluoramfetamin és petidin esetén
                         az 1 gramm,
                    ai)  mefedron, metilon és 4-MEC esetén az 1,5 gramm,
                    aj)  kokain esetén a 2 gramm,
                    ak)  BZP esetén a 3 gramm,
                    al)  pentedron esetén a 0,4 gramm,
               b)   GHB esetén annak sav formában megadott tiszta hatóanyag-tartalma a 7,5
                    gramm,
               c)   tetrahidro-kannabinol (THC) esetén a tiszta és savformában együttesen
                    jelen levő THC-tartalom (totál-THC) a 6 gramm
               d)   annak tiszta hatóanyag-tartalma
                    da)  GBL esetén a 6,2 gramm,
                    db)  AB-CHMINACA, MDMB-CHMICA, AM-2201, AB-PINACA, AB-FUBINACA, és
                         ADB-FUBINACA esetén a 0,05 gramm
               mennyiséget nem haladja meg.
          (2)  A 176–180. § alkalmazásában a kábítószer csekély mennyiségű, ha kannabisz
               növény esetén a növényegyedek száma legfeljebb öt.
          (3)  A 176–180. § alkalmazásában az (1)–(2) bekezdés szerinti kábítószer
               a)   jelentős mennyiségű, ha az adott kábítószerre meghatározott csekély
                    mennyiség felső határának hússzoros,
               b)   különösen jelentős mennyiségű, ha az adott kábítószerre meghatározott
                    csekély mennyiség felső határának kétszázszoros
               mértékét meghaladja.
          (4)  A 176–180. § alkalmazásában az (1)–(2) bekezdésben nem szereplő kábítószer
               esetén a kábítószer
               a)   csekély mennyiségű, ha annak tiszta hatóanyag-tartalma a hozzá nem
                    szokott fogyasztó átlagos hatásos adagjának hétszeres mértékét nem
                    haladja meg,
               b)   jelentős mennyiségű, ha annak tiszta hatóanyag-tartalma a hozzá nem
                    szokott fogyasztó átlagos hatásos adagjának száznegyvenszeres mértékét
                    meghaladja,
               c)   különösen jelentős mennyiségű, ha annak tiszta hatóanyag-tartalma a
                    hozzá nem szokott fogyasztó átlagos hatásos adagjának
                    ezernégyszázszoros mértékét meghaladja.

Egyes bűncselekmények értékhatára és szabálysértési alakzata

462. §    (1)  Nem valósul meg bűncselekmény, ha
               a)   a hanyag kezelést százezer forintot meg nem haladó vagyoni hátrányt,
               b)   a társadalombiztosítási, szociális vagy más jóléti juttatással
                    visszaélést ötvenezer forintot meg nem haladó kárt
               okozva követik el.
          (2)  Nem bűncselekmény, hanem szabálysértés valósul meg, ha
               a)   a rongálást és a csalást ötvenezer forintot meg nem haladó kárt
                    okozva,
               b)   a lopást, a sikkasztást, a jogtalan elsajátítást és az orgazdaságot
                    ötvenezer forintot meg nem haladó értékre,
               c)   a hűtlen kezelést ötvenezer forintot meg nem haladó vagyoni hátrányt
                    okozva,
               d)   a szerzői vagy szerzői joghoz kapcsolódó jogok megsértését százezer
                    forintot meg nem haladó
                    da)  üreshordozói díjra, illetve reprográfiai díjra nézve,
                    db)  vagyoni hátrányt okozva,
               e)   az iparjogvédelmi jogok megsértését százezer forintot meg nem haladó
                    vagyoni hátrányt okozva,
               f)   a rossz minőségű termék forgalomba hozatalát vagy a versenytárs
                    utánzását százezer forintot meg nem haladó értékre
               követik el.
          (3)  Nem valósul meg bűncselekmény, illetve vámszabálysértés valósul meg, ha a
               költségvetési csalással okozott vagyoni hátrány a százezer forintot nem
               haladja meg.
          (4)  Bűncselekmény valósul meg, ha az ugyanazon elkövető által, egy éven belül
               elkövetett és együttesen elbírált
               a)   ugyanolyan tulajdon elleni szabálysértés esetén a dolog értéke, az
                    okozott kár, illetve az okozott vagyoni hátrány a (2) bekezdés a)–c)
                    pontjában meghatározott összeget,
               b)   szerzői vagy szerzői joghoz kapcsolódó jogok megsértése esetén az
                    üreshordozó díj, illetve a reprográfiai díj a (2) bekezdés d)
                    pontjában meghatározott összeget,
               c)   iparjogvédelmi jogok megsértése esetén a vagyoni hátrány a (2)
                    bekezdés e) pontjában meghatározott összeget,
               d)   rossz minőségű termék forgalomba hozatala vagy a versenytárs utánzása
                    esetén a termék, illetve áru értéke a (2) bekezdés f) pontjában
                    meghatározott összeget,
               e)   vámszabálysértés esetén a vagyoni hátrány a (3) bekezdésben
                    meghatározott összeget
               érték-egybefoglalás folytán meghaladja.
          (5)  Bűncselekmény valósul meg ugyanazon elkövető által elkövetett és együttesen
               elbírált szerzői vagy szerzői joghoz kapcsolódó jogok megsértése
               szabálysértés esetén, ha az egyes cselekményekkel más vagy mások, a szerzői
               jogról szóló törvény alapján fennálló szerzői vagy ahhoz kapcsolódó jogát
               vagy jogait a (2) bekezdés d) pontjában meghatározott összeget meghaladó
               vagyoni hátrányt okozva sértik meg.

Hatálybalépés

463. §         E törvény 2013. július 1-jén lép hatályba.

Hatályon kívül helyező rendelkezések

464. §         Hatályát veszti
               a)   a Büntető Törvénykönyvről szóló 1978. évi IV. törvény, és
               b)   a Büntető Törvénykönyvről szóló 1978. évi IV. törvény
                    hatálybalépéséről és végrehajtásáról szóló 1979. évi 5. törvényerejű
                    rendelet.

Az Európai Unió jogának való megfelelés

465. §    (1)  E törvény
               a)   26. § (2) bekezdése
                    aa)  és XIX. Fejezete a gyermekek szexuális bántalmazása, szexuális
                         kizsákmányolása és a gyermekpornográfia elleni küzdelemről,
                         valamint a 2004/68/IB kerethatározat felváltásáról szóló, 2011.
                         december 13-i 2011/93/EU európai parlamenti és tanácsi
                         irányelvnek,
                    ab)  és 192. §-a az emberkereskedelem megelőzéséről, és az ellene
                         folytatott küzdelemről, az áldozatok védelméről, valamint a
                         2002/629/IB tanácsi kerethatározat felváltásáról szóló, 2011.
                         április 5-i 2011/36/EU európai parlamenti és tanácsi irányelvnek,
               b)   176–177. §-a a tiltott kábítószer-kereskedelem területén a
                    bűncselekmények tényállási elemeire és a büntetésekre vonatkozó
                    minimumszabályok megállapításáról szóló, 2004. október 25-i
                    2004/757/IB tanácsi kerethatározatnak,
               c)   209. és 356. §-a az illegálisan tartózkodó harmadik országbeli
                    állampolgárokat foglalkoztató munkáltatókkal szembeni szankciókra és
                    intézkedésekre vonatkozó minimumszabályokról szóló, 2009. június 18-i
                    2009/52/EK európai parlamenti és tanácsi irányelvnek,
               d)   241–243. és 249. §-a a környezet büntetőjog általi védelméről szóló,
                    2008. november 19-i 2008/99/EK európai parlamenti és tanácsi
                    irányelvnek,
               e)   290–291. §-a a magánszektorban tapasztalható korrupció elleni
                    küzdelemről szóló, 2003. július 22-i 2003/568/EK tanácsi
                    kerethatározatnak,
               f)   375. §-a és XLIII. Fejezete az információs rendszerek elleni
                    támadásokról és a 2005/222/IB tanácsi kerethatározat felváltásáról
                    szóló, 2013. augusztus 12-i 2013/40/EU európai parlamenti és tanácsi
                    irányelvnek,
               g)   389. §-a az euró bevezetésével kapcsolatos pénzhamisítás elleni,
                    büntetőjogi és egyéb szankciókkal megvalósuló védelem megerősítésről
                    szóló, 2000. május 29-i 2000/383/IB tanácsi kerethatározat 3–6.
                    cikkének,
               h)   392–394. §-a a nem készpénzes fizetőeszközökkel összefüggő csalás és
                    hamisítás elleni küzdelemről szóló, 2001. május 28-i 2001/413/IB
                    tanácsi kerethatározat 2., 4. és 6. cikkének,
               i)   399–400. §-a a pénzügyi rendszereknek a pénzmosás, valamint
                    terrorizmus finanszírozása céljára való felhasználásának megelőzéséről
                    szóló, 2005. október 26-i 2005/60/EK európai parlamenti és tanácsi
                    irányelvnek
               j)   410–411. §-a és 414. §-a a piaci visszaélések büntetőjogi szankcióiról
                    (piaci visszaélésekről) szóló 2014. április 16-i 2014/57/EU európai
                    parlamenti és tanácsi irányelvnek,
               k)   72–76. §-a a bűncselekmény elkövetési eszközeinek és az abból származó
                    jövedelemnek az Európai Unión belüli befagyasztásáról és elkobzásáról
                    szóló 2014. április 3-i 2014/42/EU európai parlamenti és tanácsi
                    irányelvnek
               való megfelelést szolgálja.
          (2)  E törvény
               a)   182–183. §-a
                    aa)  a kábítószer-prekurzorokról szóló, 2004. február 11-i 273/2004/EK
                         európai parlamenti és tanácsi rendelet, és
                    ab)  a kábítószer-prekurzoroknak a Közösség és harmadik országok
                         közötti kereskedelme nyomon követésére vonatkozó szabályok
                         megállapításáról szóló, 2004. december 22-i 111/2005/EK tanácsi
                         rendelet,
               b)   327. §-a
                    1.   az Egyesült Nemzetek Biztonsági Tanácsának 661/1990 számú
                         határozata és a kapcsolódó határozatok által a teljesítés
                         tekintetében érintett szerződésekhez és ügyletekhez kapcsolódó
                         iraki követelések kielégítésének tilalmáról szóló, 1992. december
                         7-i 3541/92/EGK tanácsi rendelet 5. cikkének,
                    2.   az Egyesült Nemzetek Biztonsági Tanácsának 883/1993 számú
                         határozata és a kapcsolódó határozatok által a teljesítés
                         tekintetében érintett szerződésekhez és ügyletekhez kapcsolódó
                         követelések kielégítésének tilalmáról szóló, 1993. november 29-i
                         3275/93/EK tanácsi rendelet 5. cikkének,
                    3.   az Egyesült Nemzetek Biztonsági Tanácsának a 917/1994, 841/1993,
                         873/1993, 875/1993 számú határozata és a kapcsolódó határozatok
                         által a teljesítés tekintetében érintett szerződésekhez és
                         ügyletekhez kapcsolódó követelések a haiti hatóságok által
                         történő kielégítésének tilalmáról szóló, 1994. május 30-i
                         1264/94/EK tanácsi rendelet 5. cikkének,
                    4.   az Egyesült Nemzetek Biztonsági Tanácsának 757/1992 számú
                         határozata és a kapcsolódó határozatok által a teljesítés
                         tekintetében érintett szerződésekhez és ügyletekhez kapcsolódó
                         követelések kielégítésének tilalmáról szóló, 1994. július 11-i
                         1733/94/EK tanácsi rendelet 5. cikkének,
                    5.   Milosevic úr és a környezetéhez tartozó személyek pénzkészletei
                         befagyasztásának fenntartásáról és az 1294/1999/EK rendeletnek, a
                         607/2000/EK rendeletnek, valamint a 926/98/EK rendelet 2.
                         cikkének hatályon kívül helyezéséről szóló, 2000. november 10-i
                         2488/2000/EK tanácsi rendelet 8. cikkének,
                    6.   a terrorizmus leküzdése érdekében egyes személyekkel és
                         szervezetekkel szemben hozott különleges korlátozó
                         intézkedésekről szóló, 2001. december 17-i 2580/2001/EK tanácsi
                         rendelet 9. cikkének,
                    7.   az Oszáma bin Ládennel, az Al-Qaida hálózattal és a Tálibánnal
                         összeköttetésben álló egyes személyekkel és szervezetekkel
                         szemben meghatározott szigorító intézkedések bevezetéséről,
                         valamint az egyes termékek és szolgáltatások Afganisztánba
                         történő kivitelének tilalmáról, a repülési tilalom
                         megerősítéséről és az afganisztáni Tálibánt illető pénzkészletek
                         és egyéb pénzügyi források befagyasztásáról szóló, 2002. május
                         27-i 467/2001/EK tanácsi rendelet hatályon kívül helyezéséről
                         szóló 881/2002/EK tanácsi rendelet 10. cikkének,
                    8.   az Irakkal fennálló gazdasági és pénzügyi kapcsolatok egyes
                         korlátozásairól és a 2465/96/EK rendelet hatályon kívül
                         helyezéséről szóló, 2003. július 7-i 1210/2003/EK tanácsi
                         rendelet 15. cikkének,
                    9.   a Kongói Demokratikus Köztársasággal szembeni egyes korlátozó
                         intézkedésekről szóló, 2003. szeptember 29-i 1727/2003/EK tanácsi
                         rendelet 6. cikkének,
                    10.  egyes, Libériával szembeni korlátozó intézkedésekről és az
                         1030/2003/EK rendelet hatályon kívül helyezéséről szóló, 2004.
                         február 10-i 234/2004/EK tanácsi rendelet 11. cikkének,
                    11.  az egyes, Zimbabwéval szembeni korlátozó intézkedésekről szóló,
                         2004. február 19-i 314/2004/EK tanácsi rendelet 12. cikkének,
                    12.  a Burma/Myanmar tekintetében a korlátozó intézkedések
                         megújításáról és az 1081/2000/EK rendelet hatályon kívül
                         helyezéséről szóló, 2004. április 26-i 798/2004/EK tanácsi
                         rendelet 13. cikkének,
                    13.  a Libériával kapcsolatos további korlátozó intézkedésekről szóló,
                         2004. április 29-i 872/2004/EK tanácsi rendelet 12. cikkének,
                    14.  a volt Jugoszláviában elkövetett humanitárius bűncselekményeket
                         vizsgáló nemzetközi törvényszék (ICTY) megbízatása hatékony
                         végrehajtásának támogatására irányuló egyes korlátozó
                         intézkedések bevezetéséről szóló, 2004. október 11-i 1763/2004/EK
                         tanácsi rendelet 11. cikkének,
                    15.  az Elefántcsontpartnak nyújtott, katonai tevékenységekkel
                         kapcsolatos segítségre vonatkozó korlátozások bevezetéséről
                         szóló, 2005. január 31-i 174/2005/EK tanácsi rendelet 8.
                         cikkének,
                    16.  az elefántcsontparti helyzet tekintetében egyes személyekkel és
                         szervezetekkel szemben hozott különleges korlátozó intézkedések
                         bevezetéséről szóló, 2005. április 12-i 560/2005/EK tanácsi
                         rendelet 12. cikkének,
                    17.  egyes, a halálbüntetés, a kínzás vagy más kegyetlen, embertelen
                         vagy megalázó bánásmód vagy büntetés során alkalmazható áruk
                         kereskedelméről szóló, 2005. június 27-i 1236/2005/EK tanácsi
                         rendelet – II. mellékletében meghatározott áruk tekintetében –
                         17. cikkének,
                    18.  a Kongói Demokratikus Köztársaság tekintetében a fegyverembargót
                         megsértő személyekkel szemben meghatározott, egyedi korlátozó
                         intézkedések bevezetéséről szóló, 2005. július 18-i 1183/2005/EK
                         tanácsi rendelet 10. cikkének,
                    19.  a szudáni Darfur térségében zajló konfliktusban a békefolyamatot
                         akadályozó és a nemzetközi jogot sértő cselekményt elkövető egyes
                         személyekkel szemben meghatározott, egyedi korlátozó intézkedések
                         bevezetéséről szóló, 2005. július 18-i 1184/2005/EK tanácsi
                         rendelet 10. cikkének,
                    20.  a Rafiq Hariri libanoni miniszterelnök meggyilkolásában való
                         részvétellel gyanúsított egyes személyekkel szembeni egyedi
                         korlátozó intézkedések bevezetéséről szóló, 2006. február 21-i
                         305/2006/EK tanácsi rendelet 9. cikkének,
                    21.  a Lukasenko elnökkel és egyes fehérorosz tisztviselőkkel szembeni
                         korlátozó intézkedésekről szóló, 2006. május 18-i 765/2006/EK
                         tanácsi rendelet 9. cikkének,
                    22.  a Burmával/Mianmarral szembeni korlátozó intézkedések
                         megújításáról és a 798/2004/EK rendelet hatályon kívül
                         helyezéséről szóló, 2006. május 29-i 817/2006/EK tanácsi rendelet
                         13. cikkének,
                    23.  a Koreai Népi Demokratikus Köztársasággal szembeni korlátozó
                         intézkedésekről szóló, 2007. március 29-i 329/2007/EK tanácsi
                         rendelet 14. cikkének,
                    24.  a szomáliai helyzet tekintetében egyes természetes vagy jogi
                         személyekkel, szervezetekkel vagy testületekkel szemben hozott
                         különleges korlátozó intézkedések bevezetéséről szóló, 2010.
                         április 26-i 356/2010/EU tanácsi rendelet 15. cikkének,
                    25.  az Eritreával szembeni egyes korlátozó intézkedésekről szóló,
                         2010. július 26-i 667/2010/EU tanácsi rendelet 14. cikkének,
                    26.  az Iránnal szembeni korlátozó intézkedésekről és a 961/2010/EU
                         rendelet hatályon kívül helyezéséről szóló 2012. március 23-i
                         267/2012/EU tanácsi rendelet 47. cikkének,
                    27.  a tunéziai helyzetre tekintettel egyes személyekkel,
                         szervezetekkel és szervekkel szemben hozott korlátozó
                         intézkedésekről szóló, 2011. február 4-i 101/2011/EU tanácsi
                         rendelet 13. cikkének,
                    28.  a líbiai helyzetre tekintettel korlátozó intézkedések
                         meghozataláról szóló, 2011. március 2-i 204/2011/EU tanácsi
                         rendelet 17. cikkének,
                    29.  az egyiptomi helyzet tekintetében egyes személyekkel,
                         szervezetekkel és szervekkel szemben hozott korlátozó
                         intézkedésekről szóló, 2011. március 21-i 270/2011/EU tanácsi
                         rendelet 13. cikkének,
                    30.  a szíriai helyzetre tekintettel korlátozó intézkedések
                         meghozataláról szóló, 2011. május 9-i 442/2011/EU tanácsi
                         rendelet 15. cikkének,
               c)   329–330. §-a
                    ca)  egyes, a halálbüntetés, a kínzás vagy más kegyetlen, embertelen
                         vagy megalázó bánásmód vagy büntetés során alkalmazható áruk
                         kereskedelméről szóló, 2005. június 27-i 1236/2005/EK tanácsi
                         rendelet – III. mellékletében meghatározott áruk tekintetében –
                         17. cikkének,
                    cb)  a kettős felhasználású termékek kivitelére, transzferjére,
                         brókertevékenységére és tranzitjára vonatkozó közösségi
                         ellenőrzési rendszer kialakításáról szóló, 2009. május 5-i
                         428/2009/EK tanácsi rendelet 24. cikkének
               végrehajtásához szükséges rendelkezéseket állapít meg.
          (3)  E törvény 216. § (1) és (4) bekezdése, valamint 332. és 333. §-a a
               rasszizmus és az idegengyűlölet egyes formái és megnyilvánulásai elleni,
               büntetőjogi eszközökkel történő küzdelemről szóló, 2008. november 28-i
               2008/913/IB tanácsi kerethatározat 1. cikkének való megfelelést szolgálja.

