==== 2013. évi V. törvény - a Polgári Törvénykönyvről =====

ELSŐ KÖNYV
BEVEZETŐ RENDELKEZÉSEK

1:1. §         [A törvény hatálya]
               E törvény a mellérendeltség és egyenjogúság elve szerint szabályozza a
               személyek alapvető vagyoni és személyi viszonyait.

1:2. §         [Értelmezési alapelv]
          (1)  E törvény rendelkezéseit Magyarország alkotmányos rendjével összhangban
               kell értelmezni.
          (2)  A polgári jogi viszonyokra vonatkozó jogszabályokat e törvénnyel
               összhangban kell értelmezni.

1:3. §         [A jóhiszeműség és tisztesség elve]
          (1)  A jogok gyakorlása és a kötelezettségek teljesítése során a felek a
               jóhiszeműség és tisztesség követelményének megfelelően kötelesek eljárni.
          (2)  A jóhiszeműség és tisztesség követelményét sérti az is, akinek
               joggyakorlása szemben áll olyan korábbi magatartásával, amelyben a másik
               fél okkal bízhatott.

1:4. §         [Az elvárható magatartás elve. Felróhatóság]
          (1)  Ha e törvény eltérő követelményt nem támaszt, a polgári jogi viszonyokban
               úgy kell eljárni, ahogy az az adott helyzetben általában elvárható.
          (2)  Felróható magatartására előnyök szerzése végett senki nem hivatkozhat.
          (3)  A másik fél felróható magatartására hivatkozhat az is, aki maga felróhatóan
               járt el.

1:5. §         [A joggal való visszaélés tilalma]
          (1)  A törvény tiltja a joggal való visszaélést.
          (2)  Ha a joggal való visszaélés jogszabály által megkívánt nyilatkozat
               megtagadásában áll, és ez a magatartás nyomós közérdeket vagy különös
               méltánylást érdemlő magánérdeket sért, a bíróság a nyilatkozatot ítéletével
               pótolhatja, feltéve, hogy az érdeksérelem másképpen nem hárítható el.

1:6. §         [Bírói út]
               Az e törvényben biztosított jogok érvényesítése – ha törvény eltérően nem
               rendelkezik – bírói útra tartozik.

MÁSODIK KÖNYV
AZ EMBER MINT JOGALANY

ELSŐ RÉSZ
A JOGKÉPESSÉG

I. CÍM
A JOGKÉPESSÉG KEZDETE ÉS MEGSZŰNÉSE

2:1. §         [A jogképesség]
          (1)  Minden ember jogképes: jogai és kötelezettségei lehetnek.
          (2)  A jogképességet korlátozó jognyilatkozat semmis.

2:2. §         [A jogképesség kezdete]
          (1)  A jogképesség az embert, ha élve születik, fogamzásának időpontjától illeti
               meg.
          (2)  A fogamzás időpontjának a születéstől visszafelé számított háromszázadik
               napot kell tekinteni; bizonyítani lehet, hogy a fogamzás korábbi vagy
               későbbi időpontban történt. A születés napja a határidőbe beleszámít.

2:3. §         [A magzat gyámja]
          (1)  A gyámhatóság – kérelemre vagy hivatalból – gyámot rendel a magzat részére,
               ha ez a magzat jogainak megóvása érdekében szükséges.
          (2)  Gyám rendelését a magzat szülője, nagyszülője, az ügyész és a jegyző
               kérheti.

2:4. §         [A jogképesség megszűnése]
               A jogképesség a halállal szűnik meg.

II. CÍM
A HOLTNAK NYILVÁNÍTÁS

2:5. §         [A holtnak nyilvánítás]
          (1)  Az eltűnt személyt a bíróság kérelemre holtnak nyilvánítja, ha eltűnésétől
               öt év eltelt anélkül, hogy életben létére utaló bármilyen adat ismert
               volna.
          (2)  A holtnak nyilvánított személyt az ellenkező bizonyításáig halottnak kell
               tekinteni.
          (3)  A holtnak nyilvánítást az eltűnt személy közeli hozzátartozója, az ügyész,
               a gyámhatóság és az kérheti, akinek az eltűnt holtnak nyilvánítása jogi
               érdekét érinti.

2:6. §         [A halál időpontjának meghatározása]
          (1)  A bíróság a halál időpontját a körülmények mérlegelése alapján határozza
               meg.
          (2)  Ha a körülmények mérlegelése nem vezet eredményre, a halál időpontja az
               eltűnést követő hónap tizenötödik napja.

2:7. §         [Változás a holtnak nyilvánítás alapjául vett körülményekben]
          (1)  Ha bebizonyosodik, hogy a holtnak nyilvánított a határozatban alapul vett
               időpontnál korábbi vagy későbbi időpontban tűnt el, de a holtnak
               nyilvánítás feltételei egyébként fennállnak, a bíróság a holtnak nyilvánító
               határozatot módosítja. A jogkövetkezmények a módosított határozat szerint
               alakulnak.
          (2)  Ha bebizonyosodik, hogy a holtnak nyilvánított a határozatban alapul vett
               időpontnál később tűnt el, és ezért a holtnak nyilvánítás feltételei nem
               állnak fenn, a bíróság a holtnak nyilvánító határozatot hatályon kívül
               helyezi, és az annak alapján beállott jogkövetkezmények semmisek.
          (3)  A holtnak nyilvánító határozat módosítását és hatályon kívül helyezését
               ugyanazok kérhetik, mint a holtnak nyilvánítást.
          (4)  Ha a holtnak nyilvánított előkerül, a holtnak nyilvánító határozat
               hatálytalan, és az annak alapján beállott jogkövetkezmények semmisek.

MÁSODIK RÉSZ
A CSELEKVŐKÉPESSÉG

III. CÍM
A CSELEKVŐKÉPESSÉG ÁLTALÁNOS SZABÁLYAI

2:8. §         [A cselekvőképesség]
          (1)  Minden ember cselekvőképes, akinek cselekvőképességét e törvény vagy a
               bíróság gondnokság alá helyezést elrendelő ítélete nem korlátozza.
          (2)  Aki cselekvőképes, maga köthet szerződést vagy tehet más jognyilatkozatot.
          (3)  A cselekvőképességet korlátozó jognyilatkozat semmis.

2:9. §         [A cselekvőképtelen állapot]
          (1)  Semmis annak a személynek a jognyilatkozata, aki a jognyilatkozat
               megtételekor olyan állapotban van, hogy az ügyei viteléhez szükséges
               belátási képessége teljesen hiányzik.
          (2)  A cselekvőképtelen állapotban tett jognyilatkozat – a végintézkedés
               kivételével – a cselekvőképtelenség miatt nem semmis, ha tartalmából és
               megtételének körülményeiből arra lehet következtetni, hogy a jognyilatkozat
               megtétele a fél cselekvőképessége esetén is indokolt lett volna.

IV. CÍM
A KISKORÚSÁG MIATTI KORLÁTOZOTT CSELEKVŐKÉPESSÉG ÉS CSELEKVŐKÉPTELENSÉG

2:10. §        [A kiskorúság]
          (1)  Kiskorú az, aki a tizennyolcadik életévét nem töltötte be. A kiskorú a
               házasságkötéssel nagykorúvá válik.
          (2)  Ha a házasságot a bíróság a cselekvőképesség hiánya vagy a kiskorúság miatt
               szükséges gyámhatósági engedély hiánya miatt érvénytelennek nyilvánítja, a
               házasságkötéssel szerzett nagykorúság megszűnik.
          (3)  A házasságkötéssel megszerzett nagykorúságot a házasság megszűnése nem
               érinti.

2:11. §        [A korlátozottan cselekvőképes kiskorú]
               Korlátozottan cselekvőképes az a kiskorú, aki a tizennegyedik életévét
               betöltötte és nem cselekvőképtelen.

2:12. §        [A korlátozottan cselekvőképes kiskorú jognyilatkozata]
          (1)  A korlátozottan cselekvőképes kiskorú jognyilatkozatának érvényességéhez –
               ha e törvény eltérően nem rendelkezik – törvényes képviselőjének
               hozzájárulása szükséges. Ha a korlátozottan cselekvőképes kiskorú
               cselekvőképessé válik, maga dönt függő jognyilatkozatainak érvényességéről.
          (2)  A korlátozottan cselekvőképes kiskorú a törvényes képviselőjének
               közreműködése nélkül
               a)   tehet olyan személyes jellegű jognyilatkozatot, amelyre jogszabály
                    feljogosítja;
               b)   megkötheti a mindennapi élet szokásos szükségleteinek fedezése körébe
                    tartozó kisebb jelentőségű szerződéseket;
               c)   rendelkezhet munkával szerzett jövedelmével, annak erejéig
                    kötelezettséget vállalhat;
               d)   köthet olyan szerződéseket, amelyekkel kizárólag előnyt szerez; és
               e)   ajándékozhat a szokásos mértékben.
          (3)  A törvényes képviselő a korlátozottan cselekvőképes kiskorúnak ígért vagy
               adott ingyenes juttatást a gyámhatóság engedélyével visszautasíthatja. Ha a
               gyámhatóság a törvényes képviselő visszautasító nyilatkozatát nem hagyja
               jóvá, a határozat a törvényes képviselő elfogadó nyilatkozatát pótolja.
          (4)  A törvényes képviselő a korlátozottan cselekvőképes kiskorú nevében maga is
               tehet jognyilatkozatot, kivéve azokat, amelyeknél jogszabály a
               korlátozottan cselekvőképes kiskorú saját nyilatkozatát kívánja meg, vagy
               amelyek a korlátozottan cselekvőképes kiskorú munkával szerzett jövedelmére
               vonatkoznak. A törvényes képviselőnek a kiskorú személyét és vagyonát
               érintő jognyilatkozata megtétele során a korlátozott cselekvőképességű
               kiskorú véleményét figyelembe kell vennie.

2:13. §        [A cselekvőképtelen kiskorú]
               Cselekvőképtelen az a kiskorú, aki a tizennegyedik életévét nem töltötte
               be.

2:14. §        [A cselekvőképtelen kiskorú jognyilatkozata]
          (1)  A cselekvőképtelen kiskorú jognyilatkozata semmis; nevében a törvényes
               képviselője jár el.
          (2)  A cselekvőképtelenség miatt nem semmis a cselekvőképtelen kiskorú által
               kötött és teljesített csekély jelentőségű szerződés, amelynek megkötése a
               mindennapi életben tömegesen fordul elő, és különösebb megfontolást nem
               igényel.
          (3)  A törvényes képviselőnek a kiskorú személyét és vagyonát érintő
               jognyilatkozata megtétele során az ítélőképessége birtokában lévő
               cselekvőképtelen kiskorú véleményét – korának és érettségének megfelelően –
               figyelembe kell vennie.

2:15. §        [A gyámhatóság jóváhagyása a kiskorú törvényes képviselőjének
          jognyilatkozatához]
          (1)  A kiskorú törvényes képviselőjének jognyilatkozata a gyámhatóság
               jóváhagyásával érvényes
               a)   a kiskorút megillető tartásról történő lemondás;
               b)   a kiskorút öröklési jogviszony alapján megillető jogra vagy őt terhelő
                    kötelezettségre vonatkozó jognyilatkozat és a külön is
                    visszautasítható vagyontárgyak öröklésének visszautasítása;
               c)   a kiskorú nem tehermentes ingatlanszerzése, ingatlana tulajdonjogának
                    átruházása vagy megterhelése;
               d)   a kiskorú gyámhatóságnak átadott vagyonáról való rendelkezés; vagy
               e)   a kiskorú jogszabályban meghatározott összeget meghaladó értékű
                    vagyontárgyáról való rendelkezés
               esetén.
          (2)  Nincs szükség a gyámhatóság jóváhagyására, ha a kiskorú ingatlanvagyonának
               megterhelésére az ingatlan ellenérték nélküli megszerzésével egyidejűleg,
               az ingyenes juttatást nyújtó személy javára történő haszonélvezet
               alapításával kerül sor.
          (3)  Nincs szükség a gyámhatóság jóváhagyására, ha a jognyilatkozat
               érvényességét bírósági vagy közjegyzői eljárásban elbírálták.

2:16. §        [A kiskorú ellenérték nélküli kötelezettségvállalása]
               Semmis a kiskorú törvényes képviselőjének olyan jognyilatkozata, amellyel –
               a kiskorú vagyona terhére – ajándékoz, idegen kötelezettségért megfelelő
               ellenérték nélkül kötelezettséget vállal, vagy amellyel jogokról ellenérték
               nélkül lemond. Ezt a rendelkezést megfelelően alkalmazni kell a törvényes
               képviselőnek a korlátozottan cselekvőképes kiskorú jognyilatkozatához való
               hozzájárulására is.

2:17. §        [A kiskorú jognyilatkozatának relatív semmissége]
               A kiskorúság miatti korlátozott cselekvőképességen vagy
               cselekvőképtelenségen alapuló semmisségre annak érdekében lehet hivatkozni,
               akinek cselekvőképessége korlátozott vagy hiányzik.

2:18. §        [A kiskorú cselekvőképességének korlátozása gondnokság alá helyezéssel]
          (1)  A bíróság a kiskorút a tizenhetedik életévének betöltése után a
               nagykorúakra irányadó szabályok szerint cselekvőképességet részlegesen vagy
               teljesen korlátozó gondnokság alá helyezheti.
          (2)  A gondnokság alá helyezést a kiskorú törvényes képviselője is kérheti.
          (3)  Ha a bíróság kiskorút helyez a cselekvőképességet teljesen korlátozó
               gondnokság alá, a gondnokság hatálya a nagykorúság elérésével áll be, de a
               kiskorú már az ítélet jogerőre emelkedésével cselekvőképtelenné válik.

V. CÍM
A NAGYKORÚ CSELEKVŐKÉPESSÉGÉNEK KORLÁTOZÁSA

2:19. §        [A cselekvőképesség részleges korlátozása]
          (1)  Cselekvőképességében részlegesen korlátozott az a nagykorú, akit a bíróság
               ilyen hatállyal gondnokság alá helyezett.
          (2)  A bíróság cselekvőképességet részlegesen korlátozó gondnokság alá azt a
               nagykorút helyezi, akinek ügyei viteléhez szükséges belátási képessége –
               mentális zavara következtében – tartósan vagy időszakonként visszatérően
               nagymértékben csökkent, és emiatt – egyéni körülményeire, valamint családi
               és társadalmi kapcsolataira tekintettel – meghatározott ügycsoportban
               gondnokság alá helyezése indokolt.
          (3)  A cselekvőképességet részlegesen korlátozó ítéletben a bíróságnak meg kell
               határoznia azokat a személyi, illetve vagyoni jellegű ügycsoportokat,
               amelyekben a cselekvőképességet korlátozza.
          (4)  A cselekvőképesség részlegesen sem korlátozható, ha az érintett személy
               jogainak védelme a cselekvőképességet nem érintő más módon biztosítható.
          (5)  A cselekvőképességében részlegesen korlátozott személy minden olyan ügyben
               önállóan tehet érvényes jognyilatkozatot, amely nem tartozik abba az
               ügycsoportba, amelyben cselekvőképességét a bíróság korlátozta.

2:20. §        [A cselekvőképességében részlegesen korlátozott személy jognyilatkozata]
          (1)  A cselekvőképességében részlegesen korlátozott személynek a bíróság
               ítéletében meghatározott ügycsoportokra vonatkozó jognyilatkozatának
               érvényességéhez gondnokának hozzájárulása szükséges. Ha a
               cselekvőképességében részlegesen korlátozott személy cselekvőképessé válik,
               maga dönt függő jognyilatkozatainak érvényességéről.
          (2)  A cselekvőképességében részlegesen korlátozott személy és gondnoka közötti
               vitában a gyámhatóság dönt.
          (3)  A cselekvőképességében részlegesen korlátozott személy a bíróság ítéletében
               meghatározott ügycsoportok tekintetében a gondnoka hozzájárulása nélkül
               a)   tehet olyan személyes jellegű jognyilatkozatot, amelyre jogszabály
                    feljogosítja;
               b)   megkötheti a mindennapi élet szokásos szükségleteinek fedezése körébe
                    tartozó kisebb jelentőségű szerződéseket;
               c)   rendelkezhet jövedelme bíróság által meghatározott hányadával; annak
                    erejéig kötelezettséget is vállalhat;
               d)   köthet olyan szerződéseket, amelyekkel kizárólag előnyt szerez; és
               e)   ajándékozhat a szokásos mértékben.
          (4)  Ha a cselekvőképességében részlegesen korlátozott személy érdekeinek
               védelme, károsodástól való megóvása azonnali intézkedést igényel, a gondnok
               a hozzájárulását igénylő ügyekben önállóan eljárhat, az érintett személy
               helyett jognyilatkozatot tehet. Erről a cselekvőképességében részlegesen
               korlátozott személyt és a gyámhatóságot késedelem nélkül tájékoztatnia
               kell.

2:21. §        [A cselekvőképesség teljes korlátozása]
          (1)  Cselekvőképtelen az a nagykorú, akit a bíróság cselekvőképességet teljesen
               korlátozó gondnokság alá helyezett.
          (2)  A bíróság cselekvőképességet teljesen korlátozó gondnokság alá azt a
               nagykorút helyezi, akinek az ügyei viteléhez szükséges belátási képessége –
               mentális zavara következtében – tartósan, teljeskörűen hiányzik, és emiatt
               – egyéni körülményeire, valamint családi és társadalmi kapcsolataira
               tekintettel – gondnokság alá helyezése indokolt.
          (3)  A bíróság a cselekvőképességet abban az esetben korlátozhatja teljesen, ha
               az érintett személy jogainak védelme a cselekvőképességet nem érintő módon
               vagy a cselekvőképesség részleges korlátozásával nem biztosítható.

2:22. §        [A cselekvőképtelen nagykorú jognyilatkozata]
          (1)  A cselekvőképtelen nagykorú jognyilatkozata semmis, nevében gondnoka jár
               el.
          (2)  A cselekvőképtelenség miatt nem semmis a cselekvőképtelen nagykorú által
               kötött és teljesített csekély jelentőségű szerződés, amelynek megkötése a
               mindennapi életben tömegesen fordul elő és különösebb megfontolást nem
               igényel.
          (3)  A gondnoknak a véleménynyilvánításra képes cselekvőképtelen nagykorú
               kívánságát az őt érintő jognyilatkozata megtétele előtt meg kell hallgatnia
               és lehetőség szerint figyelembe kell vennie.

2:23. §        [A gyámhatóság jóváhagyásának szükségessége]
          (1)  A cselekvőképességében részlegesen korlátozott személy és gondnoka
               jognyilatkozatának, továbbá a cselekvőképtelen nagykorú gondnoka
               jognyilatkozatának érvényességéhez a gyámhatóság jóváhagyása szükséges, ha
               a jognyilatkozat a cselekvőképességében részlegesen korlátozott vagy
               cselekvőképtelen nagykorú
               a)   tartására;
               b)   öröklési jogviszony alapján őt megillető jogára vagy terhelő
                    kötelezettségére;
               c)   nem tehermentes ingatlanszerzésére, ingatlana tulajdonjogának
                    átruházására vagy bármely módon történő megterhelésére;
               d)   gyámhatóságnak átadott vagyonára; vagy
               e)   a gondnokot kirendelő határozatban megállapított összeget meghaladó
                    értékű vagyontárgyára
               vonatkozik.
          (2)  A cselekvőképességében a vagyoni ügyeit érintően korlátozott személy és a
               gondnoka közös kérelmére a gyámhatóság kivételesen indokolt esetben
               hozzájárulhat az érintett személy vagyona terhére
               a)   az érintett személy leszármazója önálló háztartásának alapításához,
                    fenntartásához vagy más fontos célja eléréséhez, ha a támogatás
                    mértéke a leszármazó – a hozzájárulás időpontjában fennálló állapot és
                    érték szerinti – törvényes örökrészének felét nem haladja meg; vagy
               b)   ingyenes juttatáshoz, jogokról ellenérték nélküli lemondáshoz vagy
                    közcélra történő felajánláshoz, ha a jogügylet az érintett személy
                    megélhetését nem veszélyezteti.
          (3)  A gyámhatóság kivételesen indokolt esetben hozzájárulhat a cselekvőképtelen
               nagykorú gondnoka kérelmére az érintett személy leszármazója önálló
               háztartásának alapításához, fenntartásához vagy más fontos célja eléréséhez
               az érintett személy vagyona terhére, ha a támogatás mértéke a leszármazó –
               a hozzájárulás időpontjában fennálló állapot és érték szerinti – törvényes
               örökrészének felét nem haladja meg.
          (4)  Nincs szükség a gyámhatóság jóváhagyására, ha a cselekvőképességében
               részlegesen korlátozott vagy cselekvőképtelen nagykorú ingatlantulajdonának
               megterhelésére az ingatlan ellenérték nélküli megszerzésével egyidejűleg,
               az ingyenes juttatást nyújtó személy javára történő haszonélvezet
               alapításával kerül sor.
          (5)  Nincs szükség a gyámhatóság jóváhagyására, ha a jognyilatkozat
               érvényességét bírósági vagy közjegyzői eljárásban elbírálták.

2:24. §        [A cselekvőképességében részlegesen korlátozott és a cselekvőképtelen
          nagykorú jognyilatkozatának relatív semmissége]
               A cselekvőképesség részleges korlátozásán és a cselekvőképtelenségen
               alapuló semmisségre annak érdekében lehet hivatkozni, aki a
               cselekvőképességében részlegesen korlátozott vagy cselekvőképtelen.

VI. CÍM
A GONDNOKSÁG ALÁ HELYEZÉSI ELJÁRÁST MEGELŐZŐ INTÉZKEDÉSEK

2:25. §        [A zárlat elrendelése és a zárgondnokrendelés]
               Ha cselekvőképességet érintő gondnokság alá helyezés látszik indokoltnak,
               és az érintett személy vagyonának védelme sürgős intézkedést igényel, a
               gyámhatóság a vagyonra vagy annak egy részére zárlatot rendel el, és ezzel
               egyidejűleg zárgondnokot rendel ki.

2:26. §        [Az ideiglenes gondnokrendelés]
          (1)  Azonnali intézkedést igénylő esetben a gyámhatóság ideiglenes gondnokot
               rendelhet annak a nagykorúnak, akinek a cselekvőképességét érintő
               gondnokság alá helyezése látszik indokoltnak, és személyének vagy
               vagyonának védelme zárlat elrendelésével vagy más módon nem lehetséges.
          (2)  A gyámhatóság az ideiglenes gondnokot kirendelő határozatában megjelöli,
               hogy az ideiglenes gondnok mely ügyekben vagy ügycsoportokban jogosult
               jognyilatkozatot tenni.
          (3)  Az ideiglenes gondnok tevékenységére egyebekben a gondnokra vonatkozó
               rendelkezéseket kell alkalmazni.

2:27. §        [A zárlatra és az ideiglenes gondnokrendelésre vonatkozó közös szabályok]
          (1)  A gyámhatóságnak a zárlat elrendelését vagy az ideiglenes gondnokrendelést
               követő nyolc napon belül a gondnokság alá helyezési pert meg kell
               indítania. A bíróságnak legkésőbb a keresetindítástól számított harminc
               napon belül a zárlatot vagy az ideiglenes gondnokrendelést hivatalból felül
               kell vizsgálnia.
          (2)  A zárlat megszüntetéséről és a zárgondnok vagy az ideiglenes gondnok
               felmentéséről legkésőbb a gondnokot kirendelő határozatban rendelkezni
               kell.

VII. CÍM
A GONDNOKSÁG ALÁ HELYEZÉS

2:28. §        [A gondnokság alá helyezés kezdeményezése]
          (1)  A gondnokság alá helyezést a bíróságtól
               a)   a nagykorú együtt élő házastársa, élettársa, egyenesági rokona,
                    testvére;
               b)   a kiskorú törvényes képviselője;
               c)   a gyámhatóság; és
               d)   az ügyész
               kérheti.
          (2)  Ha a gondnokság alá helyezés szükségességéről a gyámhatóság tudomást
               szerez, a gondnokság alá helyezési eljárást meg kell indítania, ha ezt az
               (1) bekezdés a) és b) pontjában meghatározott személyek a gyámhatóságnak a
               keresetindítás szükségességéről való tájékoztatását követő hatvan napon
               belül nem teszik meg.

2:29. §        [A gondnokság alá helyezés kötelező felülvizsgálata]
          (1)  A bíróságnak a cselekvőképesség korlátozását elrendelő, azt fenntartó vagy
               módosító ítéletében rendelkeznie kell a gondnokság alá helyezés kötelező
               felülvizsgálata iránti eljárás megindításának időpontjáról, amely
               a)   a cselekvőképesség részleges korlátozása esetén nem lehet későbbi,
                    mint az ítélet jogerőre emelkedésétől számított öt év;
               b)   a cselekvőképesség teljes korlátozása esetén nem lehet későbbi, mint
                    az ítélet jogerőre emelkedésétől számított tíz év.
          (2)  A felülvizsgálati eljárást a gyámhatóságnak hivatalból kell megindítania. A
               kereseti kérelem a cselekvőképességet részlegesen vagy teljesen korlátozó
               gondnokság alá helyezés megszüntetésére, annak hatályában való
               fenntartására, a cselekvőképességet részlegesen korlátozó gondnokság
               cselekvőképességet teljesen korlátozó gondnokságra változtatására, a
               cselekvőképességet teljesen korlátozó gondnokság cselekvőképességet
               részlegesen korlátozó gondnokság alá helyezésre történő módosítására, vagy
               cselekvőképességet részlegesen korlátozó gondnokság esetén a korlátozással
               érintett ügycsoportok módosítására irányulhat.

2:30. §        [A gondnokság alá helyezés megszüntetése vagy módosítása]
          (1)  A cselekvőképességet érintő gondnokságot a bíróság megszünteti, ha
               elrendelésének oka már nem áll fenn.
          (2)  A gondnokság alá helyezés megszüntetését a bíróságtól
               a)   a gondnokolt;
               b)   a gondnokolt együtt élő házastársa, élettársa, egyenesági rokona,
                    testvére;
               c)   a gondnok;
               d)   a gyámhatóság; vagy
               e)   az ügyész
               kérheti.
          (3)  A (2) bekezdésben felsoroltak a gondnokság alá helyezés módosítását is
               kérhetik. Ennek keretében kérhetik a cselekvőképességet részlegesen
               korlátozó gondnokság cselekvőképességet teljesen korlátozó gondnokságra
               változtatását, a cselekvőképességet teljesen korlátozó gondnokság
               cselekvőképességet részlegesen korlátozó gondnokság alá helyezésre történő
               módosítását vagy a cselekvőképességet részlegesen korlátozó gondnokság
               esetén a gondnokolt által önállóan nem gyakorolható ügycsoportok
               módosítását.
          (4)  A gondnokság alá helyezés megszüntetésére vagy módosítására irányuló per
               megindításának a gondnokság alá helyezés kötelező felülvizsgálatának
               időpontját megelőzően is helye van.

VIII. CÍM
A GONDNOKRENDELÉS; A GONDNOK JOGAI ÉS KÖTELEZETTSÉGEI

2:31. §        [A gondnokrendelés]
          (1)  A bíróság által gondnokság alá helyezett személy részére a gondnokot a
               gyámhatóság rendeli ki. Gondnok lehet minden cselekvőképes személy, aki a
               gondnoki tisztséget vállalja.
          (2)  Nem lehet gondnokul rendelni azt,
               a)   akit a gondnokság alá helyezett személy előzetes jognyilatkozatában
                    kizárt a gondnokul jelölhető személyek közül vagy akinek személye
                    ellen egyéb módon kifejezetten tiltakozik; vagy
               b)   akinek gondnokul rendelése a gondnokság alá helyezett személy
                    érdekeivel ellentétes.
          (3)  Gondnokul – ha ez az érdekeivel kifejezetten nem ellentétes – a gondnokság
               alá helyezett személy által az előzetes jognyilatkozatában megjelölt vagy a
               gondnok kirendelése iránti eljárásban az érintett által megnevezett
               személyt kell kirendelni. Ha ez nem lehetséges, elsősorban a gondnokság alá
               helyezett személlyel együtt élő házastársat, élettársat kell gondnokul
               kirendelni. Ha az érintettnek nincs ilyen hozzátartozója, vagy a házastárs,
               az élettárs kirendelése veszélyeztetné a gondnokság alá helyezett személy
               érdekeit, a gyámhatóság gondnokul olyan személyt rendel ki, aki a
               gondnokság ellátására az összes körülmény figyelembevételével alkalmas.
          (4)  A gondnok rendelésénél az arra alkalmas személyek közül előnyben kell
               részesíteni a szülőket vagy a szülők által a haláluk esetére közokiratban
               vagy végrendeletben megnevezett személyt, ilyenek hiányában azokat a
               hozzátartozókat, akik szükség esetén a személyes gondoskodást is el tudják
               látni.
          (5)  Ha a gondnok a (3)–(4) bekezdésben foglaltak alapján nem rendelhető ki, a
               gondnokság alá helyezett személy számára hivatásos gondnokot kell rendelni.
               Hivatásos gondnok az a büntetlen előéletű személy lehet, aki a hivatásos
               gondnokra vonatkozó képesítési előírásoknak megfelel. Hivatásos gondnokul
               mentális zavarban szenvedő személyekkel foglalkozó jogi személy is
               kirendelhető; a jogi személy köteles megjelölni azt a személyt, aki a
               gondnoki teendőket személyében ellátja. A kijelölt személynek meg kell
               felelnie a hivatásos gondnokra vonatkozó képesítési előírásoknak.

2:32. §        [Többes és helyettes gondnokrendelés]
          (1)  A gondnokság alá helyezett személy részére kivételesen több gondnok is
               rendelhető. Többes gondnokrendelésre kerülhet sor, ha
               a)   a gondnokság alá helyezett személy mindkét szülője vagy két közeli
                    hozzátartozója vállalja a gondnokságot; vagy
               b)   a gondnokság alá helyezett személy vagyonának vagy vagyona
                    meghatározott részének kezelése vagy egyes más ügyeinek intézése külön
                    szakértelmet igényel.
          (2)  Az (1) bekezdés a) pontja szerinti esetben a gyámhatóság a gondnokok közös
               kérelmére meghatározza a feladatkörük megosztását. Ennek hiányában a
               gondnokok jogköre azonos; együttesen és önállóan is eljárhatnak.
          (3)  Az (1) bekezdés b) pontja szerinti esetben a gyámhatóság meghatározza a
               gondnokok feladatkörének megosztását.
          (4)  A távol levő vagy más okból akadályozott gondnok mellé a gyámhatóság a
               gondnokolt részére szükség szerint helyettes gondnokot is rendelhet. A
               helyettes gondnok az azonnali intézkedést igénylő ügyekben járhat el.

2:33. §        [A gondnoki tisztség megszűnése]
          (1)  A gyámhatóság a gondnokot a tisztségéből felmenti, ha
               a)   a gondnokság alá helyezést a bíróság megszüntette;
               b)   a gondnokolt meghalt;
               c)   a gondnok fontos okból a felmentését kéri; vagy
               d)   utóbb keletkezik olyan kizáró ok, amely a gondnok kirendelésének
                    akadályát jelentette volna.
          (2)  A gyámhatóság a gondnokot a tisztségéből elmozdítja, ha a gondnok
               a)   a kötelezettségét nem teljesíti;
               b)   nem az előzetes jognyilatkozatban foglaltak szerint jár el; vagy
               c)   egyéb olyan cselekményt követ el, amellyel a gondnokolt érdekeit
                    súlyosan sérti vagy veszélyezteti.
          (3)  Azonnali intézkedést igénylő esetben a gyámhatóság a gondnokot az
               elmozdítást megelőzően a tisztségéből felfüggeszti.

2:34. §        [A gondnok tevékenysége]
          (1)  A gondnok a cselekvőképesség teljes korlátozása esetén vagy azon
               ügycsoportok tekintetében, amelyekben a bíróság a cselekvőképességet
               részlegesen korlátozta, a gondnokolt törvényes képviselője.
          (2)  A gondnok a gondnokolt vagyonának kezelésére akkor jogosult, ha a bíróság
               az érintett személy cselekvőképességét teljesen vagy a jövedelméről vagy a
               vagyonáról való rendelkezésben korlátozta.
          (3)  A gondnok indokolt esetben – vállalása szerint – a gondnokolt gondozását is
               ellátja.
          (4)  Ha a gondnokolt előzetes jognyilatkozatában meghatározta, hogy a
               cselekvőképességének korlátozása esetén a gondnoka egyes személyes és
               vagyoni ügyeiben miként járjon el, a gondnoknak a feladatait ennek
               figyelembevételével kell ellátnia.
          (5)  Ha a gondnok a jogkörét túllépve jár el, jognyilatkozata harmadik
               személlyel szemben hatályos, de köteles a gondnokoltnak okozott kárt a
               szerződésen kívül okozott károkért való felelősség szabályai szerint
               megtéríteni.

2:35. §        [A gondnok vagyonkezelése]
          (1)  A gondnok vagyonkezelésének a gondnokolt érdekeit kell szolgálnia.
          (2)  A cselekvőképesség teljes vagy a vagyoni ügyekre vonatkozó részleges
               korlátozása esetén a gondnok a gyámhatóság felhívására köteles a gondnokolt
               vagyontárgyait a gyámhatóságnak átadni, ha azokat a folyó kiadásokra nem
               kell készen tartania. A gyámhatóságnak átadott vagyonnal való
               rendelkezéshez a gyámhatóság jóváhagyása szükséges.

2:36. §        [A gondnok tevékenységének felügyelete]
          (1)  A gondnok tevékenységét a gyámhatóság felügyeli.
          (2)  A gondnok a működéséről és a gondnokolt állapotáról a gyámhatóság
               felhívására bármikor, egyébként az éves számadással együtt köteles
               beszámolni a gyámhatóságnak.
          (3)  A gondnokolt jogosult a gondnok működéséről és a gondnokolt vagyonáról
               vezetett nyilvántartásokba betekinteni, és azokról másolatot készíteni.

2:37. §        [Számadás a gondnok vagyonkezeléséről]
          (1)  A gondnok a vagyon kezeléséről évente köteles számadást készíteni a
               gyámhatóságnak. Ha a gondnok a gondnokolt közeli hozzátartozója, a
               gyámhatóság a rendes számadási kötelezettség alól felmentést adhat, és
               egyszerűsített számadást engedélyezhet.
          (2)  A hivatásos gondnok kivételével nem köteles a gondnok rendes vagy
               egyszerűsített éves számadásra, ha a gondnokoltnak nincs vagyona, és
               jövedelme nem haladja meg a jogszabályban meghatározott mértéket.
          (3)  A gyámhatóság a gondnokot indokolt esetben eseti számadásra kötelezheti.
               Eseti számadás előírásának a gondnokolt kérésére is helye lehet.
          (4)  A gondnok a tisztségének megszűnését követő tizenöt napon belül köteles a
               gyámhatóságnak az általa kezelt vagyonról végszámadást előterjeszteni. Ha a
               gondnoki tisztség azért szűnik meg, mert a bíróság a gondnokság alá
               helyezést vagy a vagyoni ügyek tekintetében a cselekvőképesség korlátozását
               megszüntette, a gondnok annak tartozik végszámadással, aki a továbbiakban a
               vagyon felett rendelkezni jogosult.
          (5)  A gondnokkal szemben számadási kötelezettsége alapján támasztható
               követelések a gondnokot a vagyonkezelés alól felmentő határozat közlésétől
               számított egy év alatt évülnek el. Ha a követelés alapjául szolgáló ok
               később jutott az érdekelt tudomására, a határidőt a tudomásszerzéstől kell
               számítani, ha a követelés még nem évült el.

IX. CÍM
A CSELEKVŐKÉPESSÉGET NEM ÉRINTŐ TÁMOGATOTT DÖNTÉSHOZATAL

2:38. §        [A támogató kirendelése]
          (1)  A gyámhatóság az egyes ügyei intézésében, döntései meghozatalában belátási
               képességének kisebb mértékű csökkenése miatt segítségre szoruló nagykorú
               számára, annak kérelmére – cselekvőképessége korlátozásának elkerülése
               érdekében – támogató kirendeléséről határoz.
          (2)  Ha a cselekvőképességet érintő gondnokság alá helyezési perben a bíróság
               úgy ítéli meg, hogy a cselekvőképesség részleges korlátozása sem indokolt,
               de az érintett személy meghatározott ügyei intézésében belátási
               képességének kisebb mértékű csökkenése miatt segítségre szorul, a
               gondnokság alá helyezés iránti keresetet elutasítja, és határozatát közli a
               gyámhatósággal. A támogatót a bíróság határozata alapján az érintettel
               egyetértésben a gyámhatóság rendeli ki.
          (3)  A támogató kirendelése a nagykorú cselekvőképességét nem érinti.

X. CÍM
RENDELKEZÉS A CSELEKVŐKÉPESSÉG JÖVŐBELI KORLÁTOZÁSA ESETÉRE

2:39. §        [Az előzetes jognyilatkozat]
          (1)  Nagykorú cselekvőképes személy cselekvőképességének jövőbeli részleges vagy
               teljes korlátozása esetére közokiratban, ügyvéd által ellenjegyzett
               magánokiratban vagy gyámhatóság előtt személyesen előzetes jognyilatkozatot
               tehet.
          (2)  A nyilatkozatot tevő személy az előzetes jognyilatkozatban
               a)   megnevezheti azt az egy vagy több személyt, akit gondnokául rendelni
                    javasol;
               b)   kizárhat egy vagy több személyt a gondnokok köréből; és
               c)   meghatározhatja, hogy egyes személyes és vagyoni ügyeiben a gondnok
                    milyen módon járjon el.
          (3)  Az előzetes jognyilatkozatot be kell jegyezni az előzetes jognyilatkozatok
               nyilvántartásába. Az előzetes jognyilatkozat nyilvántartásba való
               bejegyzésének elmaradása az előzetes jognyilatkozat érvényességét nem
               érinti.
          (4)  Az előzetes jognyilatkozat megtételére vonatkozó rendelkezéseket a
               jognyilatkozat módosítására és visszavonására megfelelően alkalmazni kell.
               A visszavont előzetes jognyilatkozatot a nyilvántartásból törölni kell.

2:40. §        [Az előzetes jognyilatkozat hatályossá válása]
          (1)  A bíróság a cselekvőképességet érintő gondnokság alá helyező határozatában
               elrendeli az előzetes jognyilatkozat alkalmazását, kivéve, ha
               a)   az előzetes jognyilatkozatban foglaltak teljesítése a gondnokság alá
                    helyezett személy érdekeivel kifejezetten ellentétes; vagy
               b)   a nagykorú személy által gondnokként megnevezett személy az előzetes
                    jognyilatkozatban foglaltak teljesítését nem vállalja, vagy vele
                    szemben jogszabályban meghatározott kizáró ok áll fenn.
          (2)  Ha az előzetes jognyilatkozat több rendelkezése közül valamelyik nem
               alkalmazható, ez a többi rendelkezés alkalmazását nem érinti.
          (3)  A gyámhatóság a gondnok kirendelése és tevékenységének meghatározása során
               az előzetes jognyilatkozatban foglaltak figyelembevételével jár el.

2:41. §        [Az előzetes jognyilatkozat felülvizsgálata]
               Ha a körülmények az előzetes jognyilatkozatot tevő személy
               cselekvőképességének korlátozását követően úgy változtak meg, hogy az
               előzetes jognyilatkozatban foglaltak teljesítése a gondnokolt érdekével
               ellentétes lenne, a bíróságtól a rendelkezés alkalmazásának mellőzését a
               gondnokolt, a gondnok, a gyámhatóság és az ügyész kérheti.

HARMADIK RÉSZ
SZEMÉLYISÉGI JOGOK

XI. CÍM
ÁLTALÁNOS SZABÁLYOK ÉS EGYES SZEMÉLYISÉGI JOGOK

2:42. §        [A személyiségi jogok általános védelme]
          (1)  Mindenkinek joga van ahhoz, hogy törvény és mások jogainak korlátai között
               személyiségét, így különösen a magán- és családi élet, az otthon, a
               másokkal való – bármilyen módon, illetve eszközzel történő –
               kapcsolattartás és a jóhírnév tiszteletben tartásához való jogát szabadon
               érvényesíthesse, és hogy abban őt senki ne gátolja.
          (2)  Az emberi méltóságot és az abból fakadó személyiségi jogokat mindenki
               köteles tiszteletben tartani. A személyiségi jogok e törvény védelme alatt
               állnak.
          (3)  Nem sért személyiségi jogot az a magatartás, amelyhez az érintett
               hozzájárult.

2:43. §        [Nevesített személyiségi jogok]
               A személyiségi jogok sérelmét jelenti különösen
               a)   az élet, a testi épség és az egészség megsértése;
               b)   a személyes szabadság, a magánélet, a magánlakás megsértése;
               c)   a személy hátrányos megkülönböztetése;
               d)   a becsület és a jóhírnév megsértése;
               e)   a magántitokhoz és a személyes adatok védelméhez való jog megsértése;
               f)   a névviseléshez való jog megsértése;
               g)   a képmáshoz és a hangfelvételhez való jog megsértése.

2:44. §        [Közéleti szereplő személyiségi jogának védelme]
          (1)  A közügyek szabad vitatását biztosító alapjogok gyakorlása a közéleti
               szereplő személyiségi jogainak védelmét szükséges és arányos mértékben, az
               emberi méltóság sérelme nélkül korlátozhatja; azonban az nem járhat a
               magán-és családi életének, valamint otthonának sérelmével.
          (2)  A közéleti szereplőt a közügyek szabad vitatásának körén kívül eső
               közléssel vagy magatartással szemben a nem közéleti szereplővel azonos
               védelem illeti meg.
          (3)  Nem minősül közügynek a közéleti szereplő magán- vagy családi életével
               kapcsolatos tevékenység, illetve adat.

2:45. §        [A becsülethez és jóhírnévhez való jog]
          (1)  A becsület megsértését jelenti különösen a más személy társadalmi
               megítélésének hátrányos befolyásolására alkalmas, kifejezésmódjában
               indokolatlanul bántó véleménynyilvánítás.
          (2)  A jóhírnév megsértését jelenti különösen, ha valaki más személyre vonatkozó
               és e személyt sértő, valótlan tényt állít vagy híresztel, vagy valós tényt
               hamis színben tüntet fel.

2:46. §        [A magántitokhoz való jog]
          (1)  A magántitok védelme kiterjed különösen a levéltitok és hivatásbeli titok
               oltalmára.
          (2)  A magántitok megsértését jelenti különösen a magántitok jogosulatlan
               megszerzése és felhasználása, nyilvánosságra hozatala vagy illetéktelen
               személlyel való közlése.


2:48. §        [A képmáshoz és a hangfelvételhez való jog]
          (1)  Képmás vagy hangfelvétel elkészítéséhez és felhasználásához az érintett
               személy hozzájárulása szükséges.
          (2)  Nincs szükség az érintett hozzájárulására a felvétel elkészítéséhez és az
               elkészített felvétel felhasználásához tömegfelvétel és nyilvános közéleti
               szereplésről készült felvétel esetén.

2:49. §        [Névviseléshez való jog]
          (1)  Irodalmi, művészeti, tudományos vagy közéleti szerepléssel járó
               tevékenységet felvett névvel is lehet folytatni, ha ez nem jár mások
               lényeges jogi érdekének sérelmével.
          (2)  Ha az irodalmi, művészeti, tudományos vagy közéleti szerepléssel járó
               tevékenységet folytató személy neve összetéveszthető a már korábban is
               hasonló tevékenységet folytató személy nevével, az érintett személy
               kérelmére a név – e tevékenység gyakorlása során – megkülönböztető
               toldással vagy elhagyással használható.

2:50. §        [Kegyeleti jog]
          (1)  Meghalt ember emlékének megsértése miatt bírósághoz fordulhat a
               hozzátartozó vagy az, akit az elhunyt végrendeleti juttatásban részesített.
          (2)  A kegyeleti jogsértéssel elért vagyoni előny átengedését bármelyik örökös
               kérheti. Több örökös esetén az elvont vagyoni előny az örökösöket a
               hagyatékból való részesedésük arányában illeti meg.

XII. CÍM
A SZEMÉLYISÉGI JOGOK MEGSÉRTÉSÉNEK SZANKCIÓI

2:51. §        [Felróhatóságtól független szankciók]
          (1)  Akit személyiségi jogában megsértenek, a jogsértés ténye alapján – az
               elévülési időn belül – az eset körülményeihez képest követelheti
               a)   a jogsértés megtörténtének bírósági megállapítását;
               b)   a jogsértés abbahagyását és a jogsértő eltiltását a további
                    jogsértéstől;
               c)   azt, hogy a jogsértő adjon megfelelő elégtételt, és ennek biztosítson
                    saját költségén megfelelő nyilvánosságot;
               d)   a sérelmes helyzet megszüntetését, a jogsértést megelőző állapot
                    helyreállítását és a jogsértéssel előállított dolog megsemmisítését
                    vagy jogsértő mivoltától való megfosztását;
               e)   azt, hogy a jogsértő vagy jogutódja a jogsértéssel elért vagyoni
                    előnyt engedje át javára a jogalap nélküli gazdagodás szabályai
                    szerint.
          (2)  Ha közigazgatási jogkörben eljáró személy sért személyiségi jogot, az (1)
               bekezdésben foglalt szankciókat a közhatalmi jogkört gyakorló jogi
               személlyel szemben kell érvényesíteni. Ha a közhatalmi jogkör gyakorlója
               nem jogi személy, a szankciókat azzal a jogi személyiséggel rendelkező
               közigazgatási szervvel szemben kell érvényesíteni, amelynek keretében az
               eljárt közigazgatási szerv működik.
          (3)  Ha bírósági vagy ügyészségi jogkörben eljáró személy sért személyiségi
               jogot, az (1) bekezdésben foglalt szankciókat bírósági jogkörben eljárt
               személy esetén a bírósággal, ügyészségi jogkörben eljárt személy esetén a
               Legfőbb Ügyészséggel szemben kell érvényesíteni. Ha az eljárt bíróság nem
               jogi személy, az igényt azzal a bírósággal szemben kell érvényesíteni,
               amelynek elnöke a nem jogi személy bíróság bírái tekintetében az általános
               munkáltatói jogkört gyakorolja.

2:52. §        [Sérelemdíj]
          (1)  Akit személyiségi jogában megsértenek, sérelemdíjat követelhet az őt ért
               nem vagyoni sérelemért.
          (2)  A sérelemdíj fizetésére kötelezés feltételeire – különösen a sérelemdíjra
               köteles személy meghatározására és a kimentés módjára – a kártérítési
               felelősség szabályait kell alkalmazni, azzal, hogy a sérelemdíjra való
               jogosultsághoz a jogsértés tényén kívül további hátrány bekövetkeztének
               bizonyítása nem szükséges.
          (3)  A sérelemdíj mértékét a bíróság az eset körülményeire – különösen a
               jogsértés súlyára, ismétlődő jellegére, a felróhatóság mértékére, a
               jogsértésnek a sértettre és környezetére gyakorolt hatására – tekintettel,
               egy összegben határozza meg.

2:53. §        [Kártérítési felelősség]
               Aki személyiségi jogainak megsértéséből eredően kárt szenved, a
               jogellenesen okozott károkért való felelősség szabályai szerint követelheti
               a jogsértőtől kárának megtérítését.

2:54. §        [A személyiségi jogok érvényesítése]
          (1)  A személyiségi jogokat személyesen lehet érvényesíteni.
          (2)  A korlátozottan cselekvőképes kiskorú és a cselekvőképességében részlegesen
               korlátozott személy a személyiségi jogai védelmében önállóan felléphet. A
               cselekvőképtelen személyiségi jogainak védelmében törvényes képviselője
               léphet fel.
          (3)  Az ismeretlen helyen távollévő személyiségi jogának védelmében a
               hozzátartozója vagy gondnoka léphet fel.
          (4)  Ha a személyiségi jog megsértése közérdekbe ütközik, a jogosult
               hozzájárulásával az ügyész keresetet indíthat, és érvényesítheti a
               jogsértés felróhatóságtól független szankcióit. Az ügyész keresete alapján
               a jogsértéssel elért vagyoni előnyt közérdekű célra kell átengedni. E
               bekezdést az (5) bekezdésben foglalt jogsértés esetén azzal az eltéréssel
               kell alkalmazni, hogy az ügyész a jogosult hozzájárulása nélkül is – az
               elévülési időn belül – keresetet indíthat.
          (5)  A közösség bármely tagja jogosult a személyisége lényeges vonásának
               minősülő, a magyar nemzethez, illetve valamely nemzeti, etnikai, faji vagy
               vallási közösséghez tartozásával összefüggésben a közösséget nagy
               nyilvánosság előtt súlyosan sértő vagy kifejezésmódjában indokolatlanul
               bántó jogsérelem esetén a jogsértés megtörténtétől számított harmincnapos
               jogvesztő határidőn belül személyiségi jogát érvényesíteni. A közösség
               bármely tagja a jogsértéssel elért vagyoni előny átengedésének kivételével
               a személyiségi jogok megsértésének valamennyi szankcióját érvényesítheti.

NEGYEDIK RÉSZ
SZERZŐI JOG ÉS IPARJOGVÉDELEM

2:55. §        [Kisegítő alkalmazás]
               E törvényt kell alkalmazni a hatálya alá tartozó olyan kérdésekben,
               amelyeket a szerzői jogról és az iparjogvédelemről, valamint az üzleti
               titok védelméről rendelkező törvények nem szabályoznak.

HARMADIK KÖNYV
A JOGI SZEMÉLY

ELSŐ RÉSZ
A JOGI SZEMÉLY ÁLTALÁNOS SZABÁLYAI

I. CÍM
ÁLTALÁNOS RENDELKEZÉSEK

3:1. §         [A jogi személy jogképessége]
          (1)  A jogi személy jogképes: jogai és kötelezettségei lehetnek.
          (2)  A jogi személy jogképessége kiterjed minden olyan jogra és kötelezettségre,
               amely jellegénél fogva nem csupán az emberhez fűződhet.
          (3)  A jogi személy személyhez fűződő jogaira a személyiségi jogokra vonatkozó
               szabályokat kell alkalmazni, kivéve, ha a védelem jellegénél fogva csupán
               az embert illetheti meg.
          (4)  A jogi személy törvényben meghatározott típusban, törvény által nem tiltott
               tevékenység folytatására és cél elérése érdekében alapítható és
               működtethető; az e rendelkezésbe ütköző létesítő okirat semmis.
          (5)  A jogi személynek saját névvel, székhellyel, tagjaitól, illetve
               alapítójától elkülönített vagyonnal, valamint az ügyvezetését és
               képviseletét ellátó szervezettel kell rendelkeznie.

3:2. §         [Helytállás a jogi személy tartozásaiért]
          (1)  A jogi személy kötelezettségeiért saját vagyonával köteles helytállni; a
               jogi személy tagjai és alapítója a jogi személy tartozásaiért nem felelnek.
          (2)  Ha a jogi személy tagja vagy alapítója korlátolt felelősségével visszaélt,
               és emiatt a jogi személy jogutód nélküli megszűnésekor kielégítetlen
               hitelezői követelések maradtak fenn, e tartozásokért a tag vagy az alapító
               korlátlanul köteles helytállni.

3:3. §         [A jogi személyek általános szabályainak alkalmazása]
          (1)  A jogi személy általános szabályait kell alkalmazni, ha e törvény az egyes
               jogi személy típusokkal kapcsolatban eltérően nem rendelkezik.
          (2)  A jogi személy általános szabályait megfelelően alkalmazni kell az e
               törvényben nem szabályozott típusú jogi személyre.
          (3)  Ha jogszabály nem jogi személy szervezeteket polgári jogi jogalanyisággal
               ruház fel, e jogalanyokra a jogi személyek általános szabályait kell
               megfelelően alkalmazni.

II. CÍM
A JOGI SZEMÉLY LÉTESÍTÉSE

I. FEJEZET
A létesítés szabadsága

3:4. §         [A jogi személy létrehozásának szabadsága]
          (1)  A jogi személy létrehozásáról a személyek szerződésben, alapító okiratban
               vagy alapszabályban (a továbbiakban együtt: létesítő okirat) szabadon
               rendelkezhetnek, a jogi személy szervezetét és működési szabályait maguk
               állapíthatják meg.
          (2)  A jogi személy tagjai, illetve alapítói az egymás közötti és a jogi
               személyhez fűződő viszonyuk, valamint a jogi személy szervezetének és
               működésének szabályozása során a létesítő okiratban – a (3) bekezdésben
               foglaltak kivételével – eltérhetnek e törvénynek a jogi személyekre
               vonatkozó szabályaitól.
          (3)  A jogi személy tagjai, illetve alapítói nem térhetnek el az e törvényben
               foglaltaktól, ha
               a)   az eltérést e törvény tiltja; vagy
               b)   az eltérés a jogi személy hitelezőinek, munkavállalóinak vagy a tagok
                    kisebbségének jogait nyilvánvalóan sérti, vagy a jogi személyek
                    törvényes működése feletti felügyelet érvényesülését akadályozza.
          (4)  A jogi személy a jogi személy típusnak megfelelő létesítő okiratán alapuló
               bírósági nyilvántartásba vétellel jön létre. A jogi személy nyilvántartásba
               való bejegyzését a nyilvántartó bíróság jogszabályban meghatározott okból
               tagadhatja meg.
          (5)  A jogi személy határozott vagy határozatlan időre jöhet létre. Ha a
               létesítő okirat a jogi személy fennállásának időtartamáról nem rendelkezik,
               a jogi személy határozatlan időre jön létre.

II. FEJEZET
A létesítő okirat

3:5. §         [A létesítő okirat tartalma]
               A jogi személy létesítő okiratában a jogi személy létesítésére irányuló
               akarat kifejezésén túl meg kell határozni
               a)   a jogi személy nevét;
               b)   a jogi személy székhelyét;
               c)   a jogi személy célját vagy fő tevékenységét;
               d)   a jogi személyt létesítő személy vagy személyek nevét, valamint azok
                    lakóhelyét vagy székhelyét;
               e)   a jogi személy részére teljesítendő vagyoni hozzájárulásokat, azok
                    értékét, továbbá a vagyon rendelkezésre bocsátásának módját és idejét;
                    és
               f)   a jogi személy első vezető tisztségviselőjét.

3:6. §         [A jogi személy neve]
          (1)  A jogi személy nevének olyan mértékben kell különböznie a korábban
               nyilvántartásba vett más jogi személy elnevezésétől, hogy azzal ne legyen
               összetéveszthető. Ha több jogi személy nyilvántartásba vételét kérik azonos
               vagy összetéveszthető név alatt, a név viselésének joga azt illeti meg, aki
               kérelmét elsőként nyújtotta be.
          (2)  A jogi személy neve nem kelthet a valósággal ellentétes látszatot. A jogi
               személy típusára vagy formájára vonatkozó elnevezést a jogi személy nevében
               fel kell tüntetni.
          (3)  A jogi személy nevében a jogi személy típusát, ha a név a jogi személy
               tevékenységét is tartalmazza, akkor a tevékenységet is magyar nyelven, a
               magyar helyesírás követelményeinek megfelelően kell feltüntetni.

3:7. §         [A jogi személy székhelye]
               A jogi személy székhelye a jogi személy bejegyzett irodája, ahol a jogi
               személynek biztosítania kell a részére címzett jognyilatkozatok fogadását
               és a jogi személy jogszabályban meghatározott iratainak elérhetőségét.

3:8. §         [A jogi személy tevékenysége]
               A jogi személy minden olyan tevékenységet folytathat, amelyet jogszabály
               nem tilt vagy nem korlátoz.

3:9. §         [A vagyoni hozzájárulás kötelezettsége]
          (1)  A jogi személy alapítója vagy tagja a jogi személy alapításakor vagy a
               tagsági jogok keletkezésének más eseteiben köteles a jogi személy részére
               vagyoni hozzájárulást teljesíteni. A jogi személy részére teljesített
               vagyoni hozzájárulást vagy annak értékét nem lehet visszakövetelni.
          (2)  Ha a jogi személy alapítója vagy tagja nem köteles vagyoni hozzájárulást
               teljesíteni, a jogi személy tartozásaiért a jogi személy tagja, tagság
               nélküli jogi személy esetén az alapítói jogok gyakorlója köteles
               helytállni. Ha a helytállási kötelezettség több személyt terhel,
               kötelezettségük egyetemleges.

3:10. §        [A vagyoni hozzájárulás tárgya és mértéke]
          (1)  Az alapító vagy a tag által a jogi személy rendelkezésére bocsátott vagyon
               pénzből és nem pénzbeli vagyoni hozzájárulásból állhat.
          (2)  Nem pénzbeli vagyoni hozzájárulásként az alapító vagy a tag dolog
               tulajdonjogát vagy vagyoni értékű jogot ruházhat át a jogi személyre.
          (3)  Ha a nem pénzbeli vagyoni hozzájárulás átruházáskor fennálló értéke nem éri
               el a létesítő okiratban megjelölt értéket, a különbözet megfizetését a jogi
               személy az átruházástól számított öt éven belül követelheti a nem pénzbeli
               vagyoni hozzájárulást szolgáltató személytől.

3:11. §        [Tagsági jogokról értékpapír kibocsátásának tilalma]
               A részvénytársaság kivételével tagsági jogokról nem lehet értékpapírt
               kibocsátani.

III. FEJEZET
A jogi személyek nyilvántartása

3:12. §        [A nyilvántartásba vételi kérelem benyújtása]
          (1)  A létesítendő jogi személy nyilvántartásba való bejegyzése iránti
               kérelmének benyújtására a jogi személy képviseletére kijelölt személy
               köteles.
          (2)  A kérelem benyújtásának elmulasztásából vagy késedelméből, valamint a
               hiányos vagy hibás bejelentésből eredő károkért a képviselő az alapítókkal
               szemben a szerződésszegéssel okozott károkért való felelősség szabályai
               szerint felel.

3:13. §        [A jogi személyek nyilvántartásának alapelvei]
          (1)  A nyilvántartásba jogot, tényt vagy adatot bejegyezni jogszabályban
               meghatározott okirat vagy bírósági, hatósági határozat alapján lehet.
          (2)  A nyilvántartás közhiteles: vélelmezni kell, hogy a nyilvántartott jogok,
               tények és adatok (a továbbiakban együtt: nyilvántartott adatok) fennállnak
               és valósak. Senki sem hivatkozhat arra, hogy nyilvántartott adatról nem
               tudott. A jogi személy jóhiszemű személyekkel szemben nem hivatkozhat arra,
               hogy valamely általa bejelentett nyilvántartott adat nem felel meg a
               valóságnak. Az ellenkező bizonyításáig vélelmezni kell annak
               jóhiszeműségét, aki a nyilvántartásban bízva, ellenérték fejében szerez
               jogot.
          (3)  A nyilvántartásba bárki betekinthet, a nyilvántartott adatról feljegyzést
               készíthet, valamint hiteles másolatot vagy kivonatot kérhet.

3:14. §        [A jognyilatkozatok közzététele]
               Ha e törvény jogi személyre vonatkozó szabálya közzétételi kötelezettséget
               ír elő, e kötelezettségnek – ha e törvény eltérően nem rendelkezik – a
               Cégközlönyben történő közzététel útján kell eleget tenni.

IV. FEJEZET
A jogi személy létesítésének érvénytelensége

3:15. §        [A jogi személy létesítésének érvénytelensége]
          (1)  A jogi személy létesítő okiratának érvénytelenségére a jogi személynek a
               nyilvántartásba való bejegyzését elrendelő határozat jogerőre emelkedéséig
               a szerződések érvénytelenségének szabályait kell megfelelően alkalmazni.
          (2)  A jogi személynek a nyilvántartásba való jogerős bejegyzését követően a
               jogi személy létesítő okiratának érvénytelenségére nem lehet hivatkozni a
               nyilvántartásból való törlés érdekében. Ha a létesítő okirat valamely
               rendelkezése jogszabályba ütközik, a törvényes működés biztosítására
               szolgáló eszközöket igénybe lehet venni.
          (3)  Az (1) és a (2) bekezdés rendelkezéseit a létesítő okirat módosítása esetén
               megfelelően alkalmazni kell.

III. CÍM
A JOGI SZEMÉLY SZERVEZETE ÉS KÉPVISELETE

V. FEJEZET
A jogi személy tagjainak vagy alapítóinak döntéshozatala

3:16. §        [A döntéshozó szerv]
          (1)  A tagok vagy az alapítók az e törvény vagy a létesítő okirat alapján őket
               megillető döntési jogköröket a tagok összességéből vagy a tagok által maguk
               közül választott küldöttekből álló testületben (a továbbiakban:
               küldöttgyűlés), vagy az alapítói jogokat gyakorló személyek összességéből
               álló testületben gyakorolják.
          (2)  A döntéshozó szerv a döntéseit ülés tartásával vagy ülés tartása nélkül
               hozza.

3:17. §        [A döntéshozó szerv ülésének összehívása]
          (1)  A döntéshozó szerv ülését a vezető tisztségviselő meghívó küldésével vagy
               közzétételével hívja össze.
          (2)  A meghívónak tartalmaznia kell
               a)   a jogi személy nevét és székhelyét;
               b)   az ülés idejének és helyszínének megjelölését;
               c)   az ülés napirendjét.
          (3)  A napirendet a meghívóban olyan részletességgel kell feltüntetni, hogy a
               szavazásra jogosultak a tárgyalni kívánt témakörökben álláspontjukat
               kialakíthassák.
          (4)  A döntéshozó szerv az ülését a jogi személy székhelyén tartja.
          (5)  Ha a döntéshozó szerv ülését nem szabályszerűen hívták össze, az ülést
               akkor lehet megtartani, ha az ülésen valamennyi részvételre jogosult jelen
               van, és egyhangúlag hozzájárul az ülés megtartásához.
          (6)  A döntéshozó szerv ülésén a szabályszerűen közölt napirenden szereplő
               kérdésben hozható határozat, kivéve, ha valamennyi részvételre jogosult
               jelen van és a napirenden nem szereplő kérdés megtárgyalásához egyhangúlag
               hozzájárul.

3:18. §        [Határozatképesség]
          (1)  A döntéshozó szerv ülése akkor határozatképes, ha azon a leadható
               szavazatok több mint felét képviselő szavazásra jogosult részt vesz. A
               határozatképességet minden határozathozatalnál vizsgálni kell.
          (2)  Ha egy tag vagy alapító valamely ügyben nem szavazhat, őt az adott
               határozat meghozatalánál a határozatképesség megállapítása során figyelmen
               kívül kell hagyni.

3:19. §        [Határozathozatal]
          (1)  A tagok vagy az alapítók a döntéshozó szerv ülésén szavazással hozzák meg
               határozataikat.
          (2)  A határozat meghozatalakor nem szavazhat az,
               a)   akit a határozat kötelezettség vagy felelősség alól mentesít vagy a
                    jogi személy terhére másfajta előnyben részesít;
               b)   akivel a határozat szerint szerződést kell kötni;
               c)   aki ellen a határozat alapján pert kell indítani;
               d)   akinek olyan hozzátartozója érdekelt a döntésben, aki a jogi
                    személynek nem tagja vagy alapítója;
               e)   aki a döntésben érdekelt más szervezettel többségi befolyáson alapuló
                    kapcsolatban áll; vagy
               f)   aki egyébként személyesen érdekelt a döntésben.
          (3)  A tagok vagy az alapítók határozatukat a határozatképesség megállapításánál
               figyelembe vett szavazatok többségével hozzák meg. Ha e törvény egyszerű
               vagy azt meghaladó szótöbbséget ír elő a határozat meghozatalához, a
               létesítő okirat egyszerű szótöbbségnél alacsonyabb határozathozatali arányt
               előíró rendelkezése semmis. Ha e törvény egyhangúságot ír elő a határozat
               meghozatalához, a létesítő okirat ettől eltérő rendelkezése semmis.

3:20. §        [Határozathozatal ülés tartása nélkül]
          (1)  Ha a létesítő okirat a határozathozatalt ülés tartása nélkül is lehetővé
               teszi, az ilyen határozathozatalt az ügyvezetés a határozat tervezetének a
               tagok vagy alapítók részére történő megküldésével kezdeményezi. A tagok
               vagy alapítók számára a tervezet kézhezvételétől számított legalább
               nyolcnapos határidőt kell biztosítani arra, hogy szavazatukat megküldjék az
               ügyvezetés részére.
          (2)  Az ülés tartása nélküli döntéshozatal során e törvénynek a
               határozatképességre és szavazásra vonatkozó rendelkezéseit azzal az
               eltéréssel kell alkalmazni, hogy a határozathozatali eljárás akkor
               eredményes, ha legalább annyi szavazatot megküldenek az ügyvezetés részére,
               amennyi szavazati jogot képviselő tag vagy alapító jelenléte a
               határozatképességéhez szükséges lenne ülés tartása esetén.
          (3)  Ha bármely tag vagy alapító az ülés megtartását kívánja, a legfőbb szerv
               ülését az ügyvezetésnek össze kell hívnia.
          (4)  A szavazásra megszabott határidő utolsó napját követő három napon belül –
               ha valamennyi tag vagy alapító szavazata ezt megelőzően érkezik meg, akkor
               az utolsó szavazat beérkezésének napjától számított három napon belül – az
               ügyvezetés megállapítja a szavazás eredményét, és azt további három napon
               belül közli a tagokkal vagy az alapítókkal. A határozathozatal napja a
               szavazási határidő utolsó napja, ha valamennyi szavazat korábban beérkezik,
               akkor az utolsó szavazat beérkezésének napja.

VI. FEJEZET
A jogi személy ügyvezetése

3:21. §        [Az ügyvezetés fogalma és a vezető tisztségviselői megbízatás keletkezése]
          (1)  A jogi személy irányításával kapcsolatos olyan döntések meghozatalára,
               amelyek nem tartoznak a tagok vagy az alapítók hatáskörébe, egy vagy több
               vezető tisztségviselő vagy a vezető tisztségviselőkből álló testület
               jogosult.
          (2)  A vezető tisztségviselő ügyvezetési tevékenységét a jogi személy érdekének
               megfelelően köteles ellátni.
          (3)  A jogi személy első vezető tisztségviselőit a jogi személy létesítő
               okiratában kell kijelölni. A jogi személy létrejöttét követően a vezető
               tisztségviselőket a jogi személy tagjai, tagság nélküli jogi személyek
               esetén a jogi személy alapítói választják meg, nevezik ki vagy hívják
               vissza. A vezető tisztségviselői megbízás a tisztségnek a kijelölt,
               megválasztott vagy kinevezett személy által történő elfogadásával jön
               létre.

3:22. §        [A vezető tisztségviselővel szembeni követelmények és kizáró okok]
          (1)  Vezető tisztségviselő az a nagykorú személy lehet, akinek
               cselekvőképességét a tevékenysége ellátásához szükséges körben nem
               korlátozták.
          (2)  Ha a vezető tisztségviselő jogi személy, a jogi személy köteles kijelölni
               azt a természetes személyt, aki a vezető tisztségviselői feladatokat
               nevében ellátja. A vezető tisztségviselőkre vonatkozó szabályokat a
               kijelölt személyre is alkalmazni kell.
          (3)  A vezető tisztségviselő ügyvezetési feladatait személyesen köteles ellátni.
          (4)  Nem lehet vezető tisztségviselő az, akit bűncselekmény elkövetése miatt
               jogerősen szabadságvesztés büntetésre ítéltek, amíg a büntetett előélethez
               fűződő hátrányos következmények alól nem mentesült.
          (5)  Nem lehet vezető tisztségviselő az, akit e foglalkozástól jogerősen
               eltiltottak. Akit valamely foglalkozástól jogerős bírói ítélettel
               eltiltottak, az eltiltás hatálya alatt az ítéletben megjelölt tevékenységet
               folytató jogi személy vezető tisztségviselője nem lehet.
          (6)  Az eltiltást kimondó határozatban megszabott időtartamig nem lehet vezető
               tisztségviselő az, akit eltiltottak a vezető tisztségviselői
               tevékenységtől.

3:23. §        [Titoktartási és felvilágosítási kötelezettség]
          (1)  A vezető tisztségviselő a jogi személy tagjai, tagság nélküli jogi személy
               esetén a jogi személy alapítói részére köteles a jogi személyre vonatkozóan
               felvilágosítást adni, és számukra a jogi személyre vonatkozó iratokba és
               nyilvántartásokba betekintést biztosítani. A felvilágosítást és az
               iratbetekintést a vezető tisztségviselő a jogosult által tett írásbeli
               titoktartási nyilatkozat tételéhez kötheti.
          (2)  A vezető tisztségviselő megtagadhatja a felvilágosítást és az iratokba való
               betekintést, ha ez a jogi személy üzleti titkát sértené, ha a
               felvilágosítást kérő a jogát visszaélésszerűen gyakorolja, vagy felhívás
               ellenére nem tesz titoktartási nyilatkozatot. Ha a felvilágosítást kérő a
               felvilágosítás megtagadását indokolatlannak tartja, a nyilvántartó
               bíróságtól kérheti a jogi személy kötelezését a felvilágosítás megadására.

3:24. §        [A vezető tisztségviselő felelőssége]
          (1)  A vezető tisztségviselő az ügyvezetési tevékenysége során a jogi személynek
               okozott károkért a szerződésszegéssel okozott kárért való felelősség
               szabályai szerint felel a jogi személlyel szemben.
          (2)  A vezető tisztségviselő által e jogkörében eljárva harmadik személynek
               okozott károkért a jogi személy felel. A vezető tisztségviselő a jogi
               személlyel egyetemlegesen felel, ha a kárt szándékosan okozta.

3:25. §        [A vezető tisztségviselői megbízatás megszűnése]
          (1)  Megszűnik a vezető tisztségviselői megbízatás
               a)   határozott idejű megbízatás esetén a megbízás időtartamának
                    lejártával;
               b)   megszüntető feltételhez kötött megbízatás esetén a feltétel
                    bekövetkezésével;
               c)   visszahívással;
               d)   lemondással;
               e)   a vezető tisztségviselő halálával vagy jogutód nélküli megszűnésével;
               f)   a vezető tisztségviselő cselekvőképességének a tevékenysége
                    ellátásához szükséges körben történő korlátozásával;
               g)   a vezető tisztségviselővel szembeni kizáró vagy összeférhetetlenségi
                    ok bekövetkeztével.
          (2)  A jogi személy tagjai, tagság nélküli jogi személy esetén a jogi személy
               alapítói a vezető tisztségviselőt bármikor, indokolás nélkül
               visszahívhatják.
          (3)  A vezető tisztségviselő megbízatásáról a jogi személyhez címzett, a jogi
               személy másik vezető tisztségviselőjéhez vagy döntéshozó szervéhez intézett
               nyilatkozattal bármikor lemondhat.
          (4)  Ha a jogi személy működőképessége ezt megkívánja, a lemondás az új vezető
               tisztségviselő kijelölésével vagy megválasztásával, ennek hiányában
               legkésőbb a bejelentéstől számított hatvanadik napon válik hatályossá.

VII. FEJEZET
A jogi személy tulajdonosi ellenőrzése

3:26. §        [A felügyelőbizottság létrehozása és tagsága]
          (1)  A tagok vagy az alapítók a létesítő okiratban három tagból álló
               felügyelőbizottság létrehozását rendelhetik el azzal a feladattal, hogy az
               ügyvezetést a jogi személy érdekeinek megóvása céljából ellenőrizze.
          (2)  A felügyelőbizottság tagja az a nagykorú személy lehet, akinek
               cselekvőképességét a tevékenysége ellátásához szükséges körben nem
               korlátozták. Nem lehet a felügyelőbizottság tagja, akivel szemben a vezető
               tisztségviselőkre vonatkozó kizáró ok áll fenn, továbbá aki vagy akinek a
               hozzátartozója a jogi személy vezető tisztségviselője.
          (3)  A felügyelőbizottság tagjai a felügyelőbizottság munkájában személyesen
               kötelesek részt venni. A felügyelőbizottság tagjai a jogi személy
               ügyvezetésétől függetlenek, tevékenységük során nem utasíthatóak.
          (4)  Az első felügyelőbizottság tagjait a létesítő okiratban kell kijelölni, ezt
               követően a döntéshozó szerv választja a felügyelőbizottsági tagokat. A
               felügyelőbizottsági tagsági jogviszony az elfogadással jön létre.
          (5)  A felügyelőbizottsági tagság megszűnésére a vezető tisztségviselői
               megbízatás megszűnésére vonatkozó szabályokat kell alkalmazni, azzal, hogy
               a felügyelőbizottsági tag lemondó nyilatkozatát a jogi személy vezető
               tisztségviselőjéhez intézi.

3:27. §        [A felügyelőbizottság működése]
          (1)  A felügyelőbizottság köteles a tagok vagy az alapítók döntéshozó szerve elé
               kerülő előterjesztéseket megvizsgálni, és ezekkel kapcsolatos álláspontját
               a döntéshozó szerv ülésén ismertetni.
          (2)  A felügyelőbizottság a jogi személy irataiba, számviteli nyilvántartásaiba,
               könyveibe betekinthet, a vezető tisztségviselőktől és a jogi személy
               munkavállalóitól felvilágosítást kérhet, a jogi személy fizetési számláját,
               pénztárát, értékpapír- és áruállományát, valamint szerződéseit
               megvizsgálhatja és szakértővel megvizsgáltathatja.
          (3)  A felügyelőbizottság határozatait a jelenlévők szótöbbségével hozza. A
               létesítő okirat ennél alacsonyabb határozathozatali arányt előíró
               rendelkezése semmis.

3:28. §        [A felügyelőbizottság tagjainak felelőssége]
               A felügyelőbizottsági tagok az ellenőrzési kötelezettségük elmulasztásával
               vagy nem megfelelő teljesítésével a jogi személynek okozott károkért a
               szerződésszegéssel okozott kárért való felelősség szabályai szerint
               felelnek a jogi személlyel szemben.

VIII. FEJEZET
A jogi személy képviselete

3:29. §        [A jogi személy törvényes képviselete]
          (1)  A jogi személy törvényes képviseletét a vezető tisztségviselő látja el.
          (2)  A vezető tisztségviselő képviseleti jogát önállóan gyakorolja.
          (3)  A vezető tisztségviselő köteles a jogi személy jogszabályban előírt adatait
               a nyilvántartó bíróságnak bejelenteni.

3:30. §        [Szervezeti képviselet]
          (1)  Ha a jogi személy létesítő okirata vagy szervezetére és működésére
               vonatkozó belső szabályzata a jogi személy szervezetén belül képviseleti
               joggal járó tisztséget határoz meg, e tisztség betöltője a jogi személy
               önálló képviselője.
          (2)  A jogi személy önálló jogi személyiséggel nem rendelkező szervezeti
               egységének vezetője az egység rendeltetésszerű működéséhez szükséges körben
               a jogi személy önálló képviselője.
          (3)  Az ügyvezetés az ügyek meghatározott csoportjára nézve a jogi személy
               munkavállalóit írásbeli nyilatkozattal a jogi személy képviseletének
               jogával ruházhatja fel; a képviseleti jogot a munkavállaló az ügyvezetés
               írásbeli nyilatkozatában meghatározott, képviseleti joggal rendelkező más
               személlyel együttesen gyakorolhatja.

3:31. §        [A képviseleti jog korlátozása]
               A jogi személynek a jogi személyek nyilvántartásába bejegyzett képviselője
               képviseleti jogának korlátozása és nyilatkozatának feltételhez vagy
               jóváhagyáshoz kötése harmadik személyekkel szemben nem hatályos, kivéve, ha
               a harmadik személy a korlátozásról vagy a feltétel bekövetkeztének vagy a
               jóváhagyásnak a szükségességéről és annak hiányáról tudott vagy tudnia
               kellett volna.

IX. FEJEZET
A jogi személy szervezeti egységének jogalanyisága

3:32. §        [A jogi személy szervezeti egységének jogalanyisága]
          (1)  Ha e törvény lehetővé teszi, a létesítő okirat rendelkezhet a jogi személy
               egyes szervezeti egységeinek jogi személlyé nyilvánításáról, feltéve, hogy
               a szervezeti egység az alapítóktól és a jogi személytől elkülöníthető
               szervezettel és vagyonnal rendelkezik.
          (2)  A jogi személy szervezeti egységére a jogi személy általános szabályait
               megfelelően alkalmazni kell azzal az eltéréssel, hogy a jogi személy
               szervezeti egység elkülönített vagyonából ki nem elégíthető hitelezői
               igényekért a jogi személy a szervezeti egység jogi személyiségének
               fennállása alatt és ezt követően is köteles helytállni.

3:33. §        [A szervezeti egység jogalanyiságának megszűnésével kapcsolatos
          rendelkezések]
          (1)  A szervezeti egység jogi személyiségének megszűnése esetén jogai és
               kötelezettségei a jogi személyre szállnak át.
          (2)  Ha a jogi személy a szervezeti egység jogi személyiségének megszűnéséről
               döntött, e döntést köteles közzétenni. Az a hitelező, akinek követelése a
               döntés közzététele előtt keletkezett, a közzétételtől számított
               harmincnapos jogvesztő határidőn belül a jogi személytől megfelelő
               biztosítékot követelhet, ha a szervezeti egység jogi személyiségének
               megszűnése követelésének kielégítését veszélyezteti. A szervezeti egység
               törlésére akkor kerülhet sor, ha a jogi személy a jogosult kérésére
               megfelelő biztosítékot ad.
          (3)  Ha a jogi személy megszüntetésére irányuló eljárás lefolytatását rendelik
               el, a jogi személy szervezeti egységének jogi személyisége megszűnik.

IV. CÍM
A JOGI SZEMÉLY TÖRVÉNYES MŰKÖDÉSÉNEK BIZTOSÍTÉKAI

X. FEJEZET
A jogi személy törvényességi felügyelete

3:34. §        [A jogi személy törvényességi felügyelete]
          (1)  A jogi személyek feletti általános törvényességi felügyeletet a jogi
               személyt nyilvántartó bíróság látja el. A törvényességi felügyeleti jogkör
               nem terjed ki olyan ügyekre, amelyekben más bírósági vagy közigazgatási
               hatósági eljárásnak van helye. A törvényességi felügyelet nem irányulhat a
               jogi személy döntéseinek gazdaságossági, célszerűségi szempontból való
               felülvizsgálatára.
          (2)  Ha a törvényes működés helyreállítása érdekében tett intézkedések nem
               vezetnek eredményre, a nyilvántartó bíróság megszünteti a jogi személyt.

XI. FEJEZET
A jogi személy határozatainak bírósági felülvizsgálata

3:35. §        [A felülvizsgálat oka és a kezdeményezésre jogosultak]
               A jogi személy tagja, tagság nélküli jogi személy esetén az alapítói jogok
               gyakorlója, a jogi személy vezető tisztségviselője és felügyelőbizottsági
               tagja kérheti a bíróságtól a tagok vagy az alapítók és a jogi személy
               szervei által hozott határozat hatályon kívül helyezését, ha a határozat
               jogszabálysértő vagy a létesítő okiratba ütközik.

3:36. §        [A határozat hatályon kívül helyezése iránti kereset]
          (1)  A határozat hatályon kívül helyezése iránt attól az időponttól számított
               harminc napon belül lehet keresetet indítani a jogi személy ellen, amikor a
               jogosult a határozatról tudomást szerzett vagy a határozatról tudomást
               szerezhetett volna. A határozat meghozatalától számított egyéves, jogvesztő
               határidő elteltével per nem indítható.
          (2)  Nem jogosult perindításra az, aki a határozat meghozatalához szavazatával
               hozzájárult, kivéve, ha tévedés, megtévesztés vagy jogellenes fenyegetés
               miatt szavazott a határozat mellett.
          (3)  Ha a határozatot a jogi személy vezető tisztségviselője támadja meg, és a
               jogi személynek nincs más olyan vezető tisztségviselője, aki a jogi személy
               képviseletét elláthatná, a perben a jogi személyt a felügyelőbizottság
               által kijelölt felügyelőbizottsági tag képviseli. Ha a jogi személynek
               nincs felügyelőbizottsága, vagy a felügyelőbizottság valamennyi tagja
               felperesként perben áll, a bíróság a jogi személy perbeli képviseletére
               ügygondnokot rendel ki.
          (4)  A határozat hatályon kívül helyezése iránti per megindításának a határozat
               végrehajtására halasztó hatálya nincs. A bíróság indokolt esetben a
               felperes kérelmére a határozat végrehajtását felfüggesztheti. A
               felfüggesztést elrendelő végzés ellen nincs helye fellebbezésnek. A perben
               bírósági meghagyás nem bocsátható ki.

3:37. §        [A határozat hatályon kívül helyezése]
          (1)  Ha a határozat jogszabályt sért vagy a létesítő okiratba ütközik, a bíróság
               a határozatot hatályon kívül helyezi és szükség esetén új határozat
               meghozatalát rendeli el.
          (2)  A határozat hatályon kívül helyezését kimondó bírósági ítélet hatálya a
               határozat felülvizsgálatának kezdeményezésére jogosult, de perben nem álló
               más személyekre is kiterjed.
          (3)  Ha a jogszabálysértés vagy a létesítő okiratba ütközés nem jelentős és nem
               veszélyezteti a jogi személy jogszerű működését, a bíróság a jogsértés
               tényét állapítja meg.

XII. FEJEZET
Állandó könyvvizsgáló

3:38. §        [Állandó könyvvizsgáló]
          (1)  Ha a jogi személy a könyvvizsgálat ellátására állandó könyvvizsgálót vesz
               igénybe, az állandó könyvvizsgáló feladatai ellátása érdekében betekinthet
               a jogi személy irataiba, számviteli nyilvántartásaiba, könyveibe, a vezető
               tisztségviselőktől, a felügyelőbizottság tagjaitól és a jogi személy
               munkavállalóitól felvilágosítást kérhet, a jogi személy fizetési számláját,
               pénztárát, értékpapír- és áruállományát, valamint szerződéseit
               megvizsgálhatja.
          (2)  Ha az állandó könyvvizsgáló a jogi személy vagyonának olyan változását
               észleli, amely veszélyezteti a jogi személlyel szembeni követelések
               kielégítését, vagy ha olyan körülményt észlel, amely a vezető
               tisztségviselők vagy a felügyelőbizottsági tagok e minőségükben kifejtett
               tevékenységükért való felelősségét vonja maga után, késedelem nélkül
               köteles az ügyvezetésnél kezdeményezni a tagok – tagság nélküli jogi
               személyek esetén az alapítói jogkör gyakorlójának – döntéshozatalához
               szükséges intézkedések megtételét. Ha a kezdeményezés nem vezet eredményre,
               a könyvvizsgáló köteles a feltárt körülményekről a jogi személy
               törvényességi felügyeletét ellátó nyilvántartó bíróságot értesíteni.

V. CÍM
A JOGI SZEMÉLY ÁTALAKULÁSA, EGYESÜLÉSE, SZÉTVÁLÁSA ÉS JOGUTÓD NÉLKÜLI MEGSZŰNÉSE

XIII. FEJEZET
Átalakulás, egyesülés, szétválás

3:39. §        [Átalakulás]
          (1)  Jogi személy más típusú jogi személlyé történő átalakulása esetén az
               átalakuló jogi személy megszűnik, jogai és kötelezettségei az átalakulással
               keletkező jogi személyre mint általános jogutódra szállnak át.
          (2)  Átalakulás esetén a jogi személy létesítésére vonatkozó szabályokat
               megfelelően alkalmazni kell.

3:40. §        [Korlátozások]
               Nem alakulhat át a jogi személy, ha
               a)   jogutód nélküli megszűnése iránti eljárás vagy csődeljárás alatt áll;
               b)   vele szemben jogi személy elleni büntetőjogi intézkedés iránti eljárás
                    van folyamatban, vagy jogi személlyel szemben alkalmazható büntetőjogi
                    intézkedés hatálya alatt áll; vagy
               c)   a tagok vagy az alapítók a létesítő okirat szerinti vagyoni
                    hozzájárulásukat nem teljesítették.

3:41. §        [Döntés az átalakulás kezdeményezéséről]
          (1)  A jogi személy átalakulásának kezdeményezéséről – az átalakulás módjának és
               a jogutód jogi személynek a meghatározásával – a jogi személy tagjai,
               illetve alapítói döntenek.
          (2)  Az (1) bekezdés szerinti döntést követően a jogi személy ügyvezetése
               köteles az átalakulási vagyonmérleg-tervezetet is tartalmazó átalakulási
               tervet készíteni és azt a tagokkal, illetve alapítókkal közölni.

3:42. §        [Az átalakulásban részt nem vevő tagok]
          (1)  A tagsággal rendelkező jogi személy tagjai az átalakulási terv közlésétől
               számított harminc napon belül nyilatkozhatnak arról, hogy nem kívánnak az
               átalakulással létrejövő jogi személy tagjaivá válni.
          (2)  Az (1) bekezdés szerint jognyilatkozatot tett tagok tagsági jogviszonya az
               átalakulás időpontjában megszűnik, és az átalakuló jogi személy vagyonából
               olyan hányadra jogosultak, amelyet a jogi személy jogutód nélküli
               megszűnése esetén igényelhetnének.
          (3)  Az átalakulási tervet a tagok (1) bekezdés szerinti nyilatkozata alapján
               szükség szerint módosítani kell.

3:43. §        [Az átalakulás befejezése]
          (1)  Az átalakulásról a tagok vagy alapítók az átalakulási terv elfogadásával
               határoznak; e határozatot a döntéshozó szerv legalább háromnegyedes
               szótöbbséggel hozza meg.
          (2)  Az elfogadott átalakulási tervet az átalakulásról hozott döntéssel együtt
               közzé kell tenni. Az a hitelező, akinek követelése a közzététel előtt
               keletkezett, a közzétételtől számított harmincnapos jogvesztő határidőn
               belül az átalakuló jogi személytől megfelelő biztosítékot követelhet, ha az
               átalakulás követelésének kielégítését veszélyezteti.
          (3)  Az átalakulással létrejövő jogi személy nyilvántartásba vételével
               egyidejűleg az átalakulással megszűnő jogi személyt törölni kell a
               nyilvántartásból. A létrejövő jogi személy nyilvántartásba vételéig az
               átalakuló jogi személy a bejegyzett jogi személy típusban folytatja
               tevékenységét.
          (4)  Ha a nyilvántartó bíróság az átalakulás bejegyzését elutasítja, a jogi
               személy korábbi formájában működik tovább.

3:44. §        [Egyesülés]
          (1)  A jogi személy más jogi személyekkel összeolvadás vagy beolvadás útján
               egyesülhet. Összeolvadásnál az összeolvadó jogi személyek megszűnnek, és új
               jogi személy jön létre általános jogutódlás mellett. Beolvadásnál a
               beolvadó jogi személy szűnik meg, általános jogutódja az egyesülésben részt
               vevő másik jogi személy.
          (2)  Ha az egyesülésben részt vevő jogi személyek mindegyike határoz az
               egyesülés kezdeményezéséről, az ügyvezetéseik kötelesek az átalakulási
               tervnek megfelelő tartalommal közös egyesülési tervet készíteni, amelynek
               tartalmaznia kell valamennyi részt vevő jogi személy vagyonmérleg-
               tervezetét, valamint az egyesüléssel létrejövő jogi személy nyitó
               vagyonmérleg-tervezetét.
          (3)  Az egyesülésben részt vevő jogi személyek az egyesülési terv elfogadásáról
               külön-külön döntenek. Az egyesülési tervet akkor kell elfogadottnak
               tekinteni, ha azt az egyesülésben részt vevő valamennyi jogi személy
               elfogadta.

3:45. §        [Szétválás]
          (1)  A jogi személy különválás vagy kiválás útján több jogi személlyé
               szétválhat. Különválás esetén a jogi személy megszűnik, és vagyona a
               különválással létrejövő több jogi személyre mint jogutódra száll át.
               Kiválás esetén a jogi személy fennmarad, és vagyonának egy része a
               kiválással létrejövő jogi személyre mint jogutódra száll át.
          (2)  A jogi személy kiválással vagy különválással úgy is szétválhat, hogy
               a)   a kiváló tag a jogi személy vagyonának egy részével már működő jogi
                    személyhez mint jogutódhoz csatlakozik (beolvadásos kiválás);
               b)   a különváló tagok a jogi személy vagyonának rájuk eső részével
                    különböző, már működő jogi személyekhez mint jogutódokhoz csatlakoznak
                    (beolvadásos különválás).
          (3)  Beolvadásos kiválás és beolvadásos különválás esetén a döntéshozó szerv
               szétválásról szóló döntéséhez annak a jogi személynek a hozzájárulása is
               szükséges, amelybe a kiváló vagy különváló tagok beolvadnak.

3:46. §        [A szétváló jogi személy jogai és kötelezettségei]
          (1)  A szétváló jogi személy jogutódjai – ideértve kiválás esetén a megmaradó
               jogi személyt is – a szétváló jogi személynek a szétválás előtt keletkezett
               kötelezettségeiért a szétválási terv rendelkezései szerint kötelesek
               helytállni. Ha az adott kötelezettséget a szétválási tervben nevesített
               jogutód nem teljesíti, azért valamennyi jogutód egyetemlegesen köteles
               helytállni.
          (2)  Ha egy kötelezettségről a szétválási tervben nem rendelkeznek, azért a
               jogutódok egyetemlegesen kötelesek helytállni.
          (3)  A szétváló jogi személy vagyonmegosztás előtt szerzett jogainak
               érvényesítésére a szétválás után az a jogutód jogosult, amelynek az adott
               jogot a szétválási terv juttatta. Ha valamely jogról a szétválási tervben
               nem rendelkeztek, az a jogutódokat a vagyonmegosztás arányában illeti meg.

3:47. §        [Az átalakulás szabályainak alkalmazása]
               A jogi személy egyesülésére és szétválására az átalakulásra vonatkozó
               szabályokat megfelelően alkalmazni kell.

XIV. FEJEZET
A jogi személy jogutód nélküli megszűnése

3:48. §        [Jogi személy jogutód nélküli megszűnése]
          (1)  A jogi személy jogutód nélkül megszűnik, ha
               a)   határozott időre jött létre és a meghatározott időtartam eltelt;
               b)   megszűnése meghatározott feltétel bekövetkezéséhez kötött és e
                    feltétel bekövetkezett;
               c)   a tagok vagy alapítók kimondják megszűnését; vagy
               d)   az arra jogosult szerv megszünteti
               feltéve mindegyik esetben, hogy a jogi személy vagyoni viszonyainak
               lezárására irányuló megfelelő eljárás lefolytatását követően a bíróság a
               jogi személyt a nyilvántartásból törli.
          (2)  A jogutód nélkül megszűnt jogi személynek a hitelezők kielégítése után
               fennmaradt vagyona a jogi személy tagjait, tagság nélküli jogi személy
               esetén az alapítói jogok gyakorlóit illeti meg olyan arányban, amilyen
               arányban ők vagy jogelődjük a jogi személy javára vagyoni hozzájárulást
               teljesítettek.
          (3)  A jogutód nélkül megszűnt jogi személy tagjai és alapítója a felosztott
               vagyonból való részesedésük mértékéig kötelesek helytállni a megszűnt jogi
               személy ki nem elégített tartozásaiért.

VI. CÍM
VÁLLALATCSOPORT

3:49. §        [Az elismert vállalatcsoport fogalma]
          (1)  Elismert vállalatcsoport az összevont, konszolidált éves beszámoló
               készítésére kötelezett, legalább egy uralkodó tag és legalább három, az
               uralkodó tag által ellenőrzött tag által kötött uralmi szerződésben
               meghatározott, egységes üzletpolitikán alapuló együttműködés.
          (2)  A vállalatcsoportban tagként részvénytársaság, korlátolt felelősségű
               társaság, egyesülés és szövetkezet vehet részt.
          (3)  Ha a vállalatcsoportban uralkodó tagként több jogi személy közösen vesz
               részt, az egymással kötött szerződésük határozza meg, hogy melyikük
               gyakorolja az uralmi szerződésben megállapított, az uralkodó tagot
               megillető jogokat.

3:50. §        [Az uralmi szerződés]
          (1)  Az uralmi szerződés határozza meg a vállalatcsoport egészének egységes
               üzletpolitikáját.
          (2)  Az uralmi szerződésnek tartalmaznia kell
               a)   az uralkodó tag és az ellenőrzött tagok cégnevét, székhelyét;
               b)   a vállalatcsoporton belüli együttműködés módját és lényegesebb
                    tartalmi elemeit;
               c)   azt, hogy a vállalatcsoport határozott vagy határozatlan időre jön-e
                    létre.
          (3)  Az uralmi szerződésben a vállalatcsoporthoz tartozó ellenőrzött tagok
               önállóságának korlátozására az egységes üzleti cél megvalósításához
               szükséges módon és mértékben kerülhet sor. Az uralmi szerződésben
               gondoskodni kell az ellenőrzött tagok tagjai és hitelezői jogainak
               védelméről is.
          (4)  Az uralmi szerződésre a szerződések általános szabályait megfelelően
               alkalmazni kell.

3:51. §        [A vállalatcsoport létrejöttének előkészítése]
          (1)  Az uralmi szerződés tervezetét a résztvevők legfőbb szervének
               felhatalmazása alapján az uralkodó tag és az ellenőrzött tagok ügyvezetése
               készíti el. A vállalatcsoport létrehozásának előkészítéséről a csoportban
               részt vevő tagoknál működő munkavállalói érdekképviseleteket megfelelően
               tájékoztatni kell.
          (2)  Az uralmi szerződés jóváhagyásáról a vállalatcsoportban résztvevő tagok
               legfőbb szerve legalább háromnegyedes szótöbbséggel dönt.
          (3)  Az uralkodó tag – az uralmi szerződést jóváhagyó utolsó döntésről való
               tudomásszerzéstől számított nyolc napon belül – köteles két alkalommal,
               legalább harmincnapos időközzel tájékoztató közleményt közzétenni a
               vállalatcsoport megalakulásáról.
          (4)  A közleménynek tartalmaznia kell
               a)   az uralmi szerződést; és
               b)   az ellenőrzött tagok hitelezőinek és részvényeseinek szóló felhívást.
          (5)  Az uralkodó tag ügyvezetésének az utolsó jóváhagyásról való
               tudomásszerzésétől számított hatvan napon belül a nyilvántartó bíróságnak
               be kell nyújtani a vállalatcsoportként való működés tényének a bejegyzésére
               vonatkozó kérelmet.

3:52. §        [Az ellenőrzött társaságok tagjainak és hitelezőinek jogosultságai]
          (1)  A vállalatcsoportba ellenőrzött tagként belépő jogi személyek tagjai a
               vállalatcsoport megalakulásáról szóló közlemény második közzétételét követő
               harmincnapos jogvesztő határidőn belül kérhetik, hogy az uralkodó tag
               részesedésüket a közlemény közzétételekor fennálló piaci értéken vásárolja
               meg.
          (2)  Az a hitelező, akinek a vállalatcsoportban részt vevő ellenőrzött taggal
               szemben a közlemény első közzétételének időpontjában követelése van, a
               második közzétételtől számított harmincnapos jogvesztő határidőn belül
               igényelheti, hogy az ellenőrzött tag nyújtson részére megfelelő
               biztosítékot. Nem jogosult biztosítékra az a hitelező, akinek követelése
               jogszabály vagy szerződés alapján már megfelelően biztosítva van, vagy ha
               az ellenőrzött tag gazdasági helyzetére, illetve az uralmi szerződés
               tartalmára tekintettel a biztosítékadás indokolatlan.
          (3)  A vállalatcsoport bejegyzésére akkor kerülhet sor, ha az ellenőrzött jogi
               személyek tagjainak és hitelezőinek jogai alapján érvényesített igények
               kielégítésre kerültek, vagy az ezzel kapcsolatos jogvitában a bíróság a
               tagok vagy hitelezők keresetét jogerősen elutasította.

3:53. §        [A vállalatcsoport bejegyzésének joghatása]
               A nyilvántartásba való bejegyzést követően a vállalatcsoportra és a
               vállalatcsoport tagjaira nem alkalmazhatók a minősített többséggel
               rendelkező tagokra vonatkozó rendelkezések.

3:54. §        [Egyszemélyes társaság a vállalatcsoportban]
               Ha a vállalatcsoport ellenőrzött tagjában az uralkodó tag egyedül
               rendelkezik társasági részesedéssel, uralmi szerződést nem kell kötni,
               hanem az uralmi szerződés kötelező tartalmi elemeiről az uralkodó tag és az
               ellenőrzött tag létesítő okiratában kell rendelkezni.

3:55. §        [Az uralkodó tag és az ellenőrzött tag ügyvezetése közötti viszony]
          (1)  Az uralkodó tag ügyvezetése az uralmi szerződésben meghatározottak szerint
               az ellenőrzött tag ügyvezetését utasíthatja és az ellenőrzött tag
               működésére kötelező határozatokat hozhat. Ha az uralkodó tag eljárása
               megfelel az uralmi szerződésnek, nem alkalmazhatók az ellenőrzött tagnál e
               törvénynek a legfőbb szerv kizárólagos hatáskörére és az ügyvezetés
               önállóságára vonatkozó rendelkezései.
          (2)  Ha az uralmi szerződés előírja, hogy az ellenőrzött tag vezető
               tisztségviselőinek és felügyelőbizottsági tagjainak választására,
               visszahívására és díjazásuk megállapítására az uralkodó tag jogosult, az
               ellenőrzött társaság cégvezetőjévé az uralkodó tag munkavállalója is
               kinevezhető.
          (3)  Az uralkodó tag vezető tisztségviselője és felügyelőbizottsági tagja az
               ellenőrzött tagnál is elláthat vezető tisztségviselői vagy
               felügyelőbizottsági feladatot.
          (4)  Az ellenőrzött tag vezető tisztségviselője az ellenőrzött tag ügyvezetését
               az uralmi szerződésnek megfelelően, az uralkodó tag irányítása alatt, a
               vállalatcsoport egésze üzletpolitikájának elsődlegessége alapján köteles
               ellátni. Mentesül a vezető tisztségviselőket a taggal szemben terhelő
               felelősség alól, ha tevékenysége megfelel a jogszabályoknak és az uralmi
               szerződésnek.

3:56. §        [Beszámolási kötelezettség]
          (1)  Mind az uralkodó, mind az ellenőrzött tag ügyvezetése az uralmi
               szerződésben meghatározott időközönként, de legalább évente egyszer köteles
               beszámolni legfőbb szervének az uralmi szerződésben foglaltak
               teljesítéséről. Az uralmi szerződés ennél ritkább beszámolást előíró
               rendelkezése semmis.
          (2)  Az ellenőrzött tag azon hitelezője, akinek követelése eléri az ellenőrzött
               tag jegyzett tőkéjének tíz százalékát, kérheti, hogy az uralkodó tag
               ügyvezetése adjon részére tájékoztatást az uralmi szerződés
               végrehajtásáról, illetve az ellenőrzött tag gazdasági helyzetéről. Ha a
               kérelemnek az uralkodó tag ügyvezetése nem tesz eleget, vagy a tájékoztatás
               nem megfelelő, a hitelező kérheti a nyilvántartó bíróságtól annak
               megállapítását, hogy az uralkodó tag megsérti az uralmi szerződésben
               foglaltakat.

3:57. §        [Kisebbségvédelmi biztosíték]
               Bármely ellenőrzött tagnak a szavazatok legalább öt százalékával rendelkező
               tagjai, valamint az ellenőrzött tag vezető tisztségviselői kezdeményezhetik
               az uralkodó tag legfőbb szervének összehívását, ha az uralmi szerződés
               lényeges vagy ismételt megsértését észlelik. Ha az uralkodó tag ügyvezetése
               a kérelem kézhezvételétől számított tizenöt napon belül a legfőbb szerv
               ülésének legkésőbb harminc napon belüli összehívásáról nem gondoskodik, az
               indítványtevők kérelmére az ülést a nyilvántartó bíróság hívja össze, vagy
               az ülés összehívására az indítványtevőket jogosítja fel megfelelő határidő
               tűzésével. Az ülés költségeinek megelőlegezéséről az uralkodó tag köteles
               gondoskodni, de ha a kérelem alaptalannak bizonyult, a költségek az
               indítványtevőket terhelik.

3:58. §        [Munkavállalói részvétel]
          (1)  Ha a nyilvántartásba bejegyzett vállalatcsoport legalább három ellenőrzött
               tagjában kötelező a munkavállalói részvétel a felügyelőbizottságban, az
               uralkodó tag legfőbb szerve az érintett üzemi tanácsok erre irányuló
               kérelme alapján lehetővé teheti, hogy az ellenőrzött tagok
               felügyelőbizottsága helyett az uralkodó tag felügyelőbizottságában vegyenek
               részt munkavállalói küldöttek. Ez esetben az uralkodó tag létesítő
               okiratában – ha eddig az adott tagnál ilyen nem működött – a
               felügyelőbizottság létrehozásáról rendelkezni kell. A munkavállalói
               küldöttek jelölési módját ez esetben az uralkodó tag ügyvezetése és az
               érintett ellenőrzött tagok üzemi tanácsai között létrejött megállapodásban
               kell szabályozni.
          (2)  Az (1) bekezdés alapján létrejött megállapodásra a szerződések általános
               szabályait kell megfelelően alkalmazni.

3:59. §        [Az uralkodó tag helytállása]
               Ha a vállalatcsoport valamely ellenőrzött tagját felszámolják, az uralkodó
               tag a ki nem elégített hitelezők követeléseiért helytállni tartozik.
               Mentesül a helytállás alól, ha bizonyítja, hogy az ellenőrzött tag
               fizetésképtelensége nem a vállalatcsoport egységes üzletpolitikája
               következtében állt be.

3:60. §        [A nyilvántartó bíróság intézkedései]
               Az uralmi szerződésben foglaltak lényeges vagy ismételt megszegése esetén a
               nyilvántartó bíróság bármely jogilag érdekelt indítványára
               a)   felhívja az uralkodó tagot az uralmi szerződés szerinti működésre;
               b)   törvényességi felügyeleti intézkedést alkalmaz; vagy
               c)   feloszlatja a vállalatcsoportot.

3:61. §        [A vállalatcsoport megszűnése]
          (1)  A vállalatcsoport megszűnik, ha
               a)   az uralmi szerződésben meghatározott idő eltelt, illetve megszűnési
                    feltétel bekövetkezett;
               b)   az uralkodó tag legfőbb szerve az összes tagja háromnegyedes
                    többségével így határoz;
               c)   az uralkodó tag már nem készít összevont, konszolidált éves
                    beszámolót; vagy
               d)   a nyilvántartó bíróság a vállalatcsoportot feloszlatja.
          (2)  Az (1) bekezdés a)–c) pontja szerinti esetekben a nyilvántartó bíróság az
               uralkodó tag bejelentése alapján törli a nyilvántartásból a
               vállalatcsoportra vonatkozó bejegyzéseket. A bejelentést a körülmény
               közzétételétől számított harminc napon belül kell megtenni.
          (3)  Az uralkodó tag az elismert vállalatcsoportként való működés idején vállalt
               kötelezettségeinek teljesítéséért a vállalatcsoport megszűnését követően is
               helytállni tartozik.

3:62. §        [Tényleges vállalatcsoport]
          (1)  Ha az uralmi szerződés megkötésének a feltételei legalább három éven
               keresztül megszakítás nélkül fennállnak, bármely jogilag érdekelt kérelmére
               a bíróság kötelezheti a tényleges uralkodó tagot, illetve az ellenőrzött
               tagokat az uralmi szerződés megkötésére és a vállalatcsoport bírósági
               nyilvántartásba vételének kezdeményezésére.
          (2)  Legalább hároméves megszakítás nélküli tényleges vállalatcsoportként való
               működés esetén a bíróság a jogilag érdekelt kérelmére az uralkodó tag és az
               ellenőrzött tag viszonyában az uralkodó tag és az ellenőrzött tag
               ügyvezetése közötti viszonyra vonatkozó rendelkezéseket uralmi szerződés és
               vállalatcsoportként való nyilvántartásba vétel hiányában is alkalmazhatja.

MÁSODIK RÉSZ
EGYESÜLET

VII. CÍM
AZ EGYESÜLET FOGALMA, LÉTESÍTÉSE, TAGSÁGA

3:63. §        [Az egyesület fogalma]
          (1)  Az egyesület a tagok közös, tartós, alapszabályban meghatározott céljának
               folyamatos megvalósítására létesített, nyilvántartott tagsággal rendelkező
               jogi személy.
          (2)  Egyesület nem alapítható gazdasági tevékenység céljára.
          (3)  Az egyesület az egyesületi cél megvalósításával közvetlenül összefüggő
               gazdasági tevékenység végzésére jogosult.
          (4)  Az egyesület vagyonát céljának megfelelően használhatja, vagyonát nem
               oszthatja fel tagjai között, és a tagok részére nyereséget nem juttathat.
          (5)  Az egyesület alapszabálya az egyesület valamely szervezeti egységét jogi
               személlyé nyilváníthatja.

3:64. §        [Létesítés]
               Az egyesület létrehozásához alapszabály elfogadása, az alapszabály
               elfogadásához legalább tíz személy egybehangzó akaratnyilatkozata
               szükséges.

3:65. §        [Az egyesületi tag jogállása]
          (1)  Az egyesület tagja jogosult az egyesület tevékenységében részt venni.
          (2)  Az egyesület tagjait egyenlő jogok illetik meg és egyenlő kötelezettségek
               terhelik, kivéve, ha az alapszabály különleges jogállású tagságot határoz
               meg.
          (3)  A tag tagsági jogait személyesen gyakorolhatja. A tag tagsági jogait akkor
               gyakorolhatja képviselőn keresztül, ha azt az alapszabály lehetővé teszi. A
               tagsági jogok forgalomképtelenek és nem örökölhetők.
          (4)  Az egyesület tagja nem köteles vagyoni hozzájárulást teljesíteni. A tag az
               egyesület tartozásaiért saját vagyonával nem felel.

3:66. §        [A tagok kötelezettsége]
          (1)  Az egyesület tagja köteles az alapszabályban meghatározott tagi
               kötelezettségek teljesítésére.
          (2)  Az egyesület tagja nem veszélyeztetheti az egyesület céljának
               megvalósítását és az egyesület tevékenységét.

3:67. §        [A tagsági jogviszony keletkezése]
          (1)  Az egyesületi tagság az alapításkor az egyesület nyilvántartásba vételével,
               az alapítást követően a belépési kérelemnek a közgyűlés általi
               elfogadásával keletkezik.
          (2)  A tagok személyére vonatkozó adatok nem nyilvánosak.

3:68. §        [A tagsági jogviszony megszűnése]
          (1)  A tagsági jogviszony megszűnik
               a)   a tag kilépésével;
               b)   a tagsági jogviszony egyesület általi felmondásával;
               c)   a tag kizárásával;
               d)   a tag halálával vagy jogutód nélküli megszűnésével.
          (2)  A tag tagsági jogviszonyát az egyesület képviselőjéhez intézett írásbeli
               nyilatkozattal bármikor, indokolás nélkül megszüntetheti.

3:69. §        [A tagsági jogviszony felmondása]
          (1)  Ha az alapszabály a tagságot feltételekhez köti, és a tag nem felel meg
               ezeknek a feltételeknek, az egyesület a tagsági jogviszonyt harmincnapos
               határidővel írásban felmondhatja.
          (2)  A felmondásról az egyesület közgyűlése dönt.

3:70. §        [A tag kizárása]
          (1)  A tagnak jogszabályt, az egyesület alapszabályát vagy közgyűlési
               határozatát súlyosan vagy ismételten sértő magatartása esetén – bármely
               egyesületi tag vagy egyesületi szerv kezdeményezésére – a taggal szemben
               kizárási eljárás folytatható le, ha az alapszabály a kizárást lefolytató
               szervet és a tisztességes eljárást biztosító szabályokat meghatározta.
          (2)  A tag kizárását kimondó határozatot írásba kell foglalni és indokolással
               kell ellátni; az indokolásnak tartalmaznia kell a kizárás alapjául szolgáló
               tényeket és bizonyítékokat, továbbá a jogorvoslati lehetőségről való
               tájékoztatást. A kizáró határozatot a taggal közölni kell.
          (3)  Az alapszabály a kizáró határozat ellen fellebbezési lehetőséget
               biztosíthat, ebben az esetben az alapszabályban rendelkezni kell a
               fellebbezési eljárásról és a fellebbezést elbíráló egyesületi szervről.
          (4)  Semmis az alapszabály olyan rendelkezése, amely az (1)–(3) bekezdésben
               foglalt szabályoktól eltér.

VIII. CÍM
AZ EGYESÜLET SZERVEI

3:71. §        [Közgyűlés, a közgyűlés hatásköre. A küldöttgyűlés]
          (1)  Az egyesület döntéshozó szerve a közgyűlés.
          (2)  A tag jogosult a közgyűlésen részt venni, szavazati jogát gyakorolni, a
               közgyűlés rendjének megfelelően felszólalni, kérdéseket feltenni,
               javaslatokat és észrevételeket tenni.
          (3)  A közgyűlés hatáskörébe tartozik az alapszabály módosítása; az alapszabály
               ettől eltérő rendelkezése semmis.
          (4)  Ha az alapszabály küldöttgyűlés működését írja elő, meg kell határoznia a
               küldöttek választásának módját. A küldöttgyűlésre egyebekben a közgyűlés
               szabályait kell megfelelően alkalmazni.

3:72. §        [A közgyűlés összehívása és napirendje]
          (1)  A közgyűlés évente legalább egy alkalommal ülésezik. Az alapszabály négy
               évnél ritkább ülésezést előíró rendelkezése semmis. A közgyűlési meghívó
               elküldése és a közgyűlés napja között legalább tizenöt napnak kell
               eltelnie.
          (2)  A közgyűlési meghívó az általános tartalmi elemeken túl tartalmazza
               a)   határozatképtelenség esetére a megismételt közgyűlés időpontját,
                    helyét és az eltérő határozatképességi szabályokra vonatkozó
                    figyelemfelhívást; és
               b)   küldöttgyűlés tartása esetén az erre a körülményre történő utalást.
          (3)  A közgyűlés helyszínét elegendő a meghívóban megjelölni akkor is, ha az
               eltér az egyesület székhelyétől.
          (4)  A közgyűlés napirendjére tűzött ügyekre vonatkozóan az ügyvezetés a tagnak
               – kérelmére – köteles felvilágosítást adni.

3:73. §        [A napirend kiegészítése]
          (1)  A közgyűlési meghívó kézbesítésétől vagy közzétételétől számított, az
               alapszabályban meghatározott időn belül a tagok és az egyesület szervei a
               közgyűlést összehívó szervtől vagy személytől a napirend kiegészítését
               kérhetik, a kiegészítés indokolásával.
          (2)  A napirend kiegészítésének tárgyában a közgyűlést összehívó szerv vagy
               személy jogosult dönteni. Ha a napirend kiegészítése iránti kérelemről a
               közgyűlést összehívó szerv vagy személy nem dönt vagy azt elutasítja, a
               közgyűlés a napirend elfogadásáról szóló határozat meghozatalát megelőzően
               külön dönt a napirend kiegészítésének tárgyában.

3:74. §        [A közgyűlés ülésezése]
          (1)  A közgyűlés nem nyilvános; azon a tagokon és az ügyvezetésen kívül a
               közgyűlés összehívására jogosult által meghívottak és az alapszabály vagy a
               közgyűlés határozata alapján tanácskozási joggal rendelkező személyek
               vehetnek részt.
          (2)  A tag a közgyűlés ülésén tagsági jogait személyes részvétel helyett
               elektronikus hírközlő eszközök igénybevételével akkor gyakorolhatja, ha az
               alapszabály az igénybe vehető elektronikus hírközlő eszközöket, valamint
               azok alkalmazásának feltételeit és módját úgy határozza meg, hogy a tagok
               azonosítása és a tagok közötti kölcsönös és korlátozásmentes kommunikáció
               biztosított legyen.
          (3)  Ha a közgyűlést nem szabályszerűen hívták össze, az ülést akkor lehet
               megtartani, ha az ülésen a részvételre jogosultak legalább háromnegyede
               jelen van, és egyhangúlag hozzájárul az ülés megtartásához.
          (4)  A szabályszerűen közölt napirenden szereplő kérdésben hozható határozat,
               kivéve, ha a részvételre jogosultak legalább háromnegyede jelen van és a
               napirenden nem szereplő kérdés megtárgyalásához egyhangúlag hozzájárul.
          (5)  A (3) és (4) bekezdésekben foglalt esetek körébe nem eső, nem szabályosan
               összehívott vagy megtartott közgyűlésen elfogadott és ebből az okból
               érvénytelen határozat az elfogadásának időpontjára visszamenő hatállyal
               érvényessé válik, ha a határozatot a közgyűlés napjától számított harminc
               napon belül valamennyi tag egyhangúlag érvényesnek ismeri el. Semmis az
               alapszabály olyan rendelkezése, amely az egyhangúságra vonatkozó
               feltételtől eltér.

3:75. §        [Jelenléti ív. Jegyzőkönyv]
          (1)  A közgyűlésen megjelent tagokról jelenléti ívet kell készíteni, amelyen fel
               kell tüntetni a tag, valamint – ha az alapszabály a képviselő útján történő
               részvételt lehetővé teszi – képviselője nevét és lakóhelyét vagy
               székhelyét, és – ha a tagokat nem azonos számú szavazat illeti meg – a
               tagot megillető szavazatok számát. A jelenléti ívet a közgyűlés levezető
               elnöke és a jegyzőkönyvvezető aláírásával hitelesíti.
          (2)  A közgyűlésről jegyzőkönyvet kell készíteni, amely tartalmazza
               a)   az egyesület nevét és székhelyét;
               b)   a közgyűlés helyét és idejét;
               c)   a közgyűlés levezető elnökének, a jegyzőkönyvvezetőnek, a jegyzőkönyv
                    hitelesítőjének a nevét;
               d)   a közgyűlésen lezajlott fontosabb eseményeket, az elhangzott
                    indítványokat;
               e)   a határozati javaslatokat, a leadott szavazatok és ellenszavazatok,
                    valamint a szavazástól tartózkodók számát.
          (3)  A jegyzőkönyvet a jegyzőkönyvvezető és a közgyűlés levezető elnöke írja
               alá, és egy erre megválasztott, jelen lévő tag hitelesíti.
          (4)  Az egyesület ügyvezetése köteles a közgyűlési jegyzőkönyvet, valamint a
               jelenléti ívet az egyesület dokumentumai között elhelyezni és megőrizni.
          (5)  Bármely tag a közgyűlési jegyzőkönyv másolatának vagy a jegyzőkönyv egy
               részét tartalmazó kivonatának a kiadását kérheti az ügyvezetéstől.

3:76. §        [Határozathozatal, megismételt közgyűlés]
          (1)  Az egyesület alapszabályának módosításához, az egyesület egyesüléséhez és
               szétválásához a közgyűlés háromnegyedes szótöbbséggel hozott határozata
               szükséges.
          (2)  Az egyesület céljának módosításához és az egyesület megszűnéséről szóló
               közgyűlési döntéshez a szavazati joggal rendelkező tagok háromnegyedes
               szótöbbséggel hozott határozata szükséges.
          (3)  Ha a közgyűlés határozatképtelen, a megismételt közgyűlés az eredeti
               napirenden szereplő ügyekben a megjelent tagok számára tekintet nélkül
               határozatképes, ha azt az eredeti időpontot legalább három és legfeljebb
               tizenöt nappal követő időpontra hívják össze.

3:77. §        [Az ügyvezetés ellátása]
               Az egyesület ügyvezetését az egyesület ügyvezetője vagy az elnökség látja
               el. Az egyesület vezető tisztségviselői az ügyvezető vagy az elnökség
               tagjai.

3:78. §        [Elnökség]
          (1)  Az elnökség három tagból áll. Semmis az alapszabály olyan rendelkezése,
               amely háromnál kevesebb tagú elnökség felállítását írja elő.
          (2)  Az elnökség tagjai kötelesek a közgyűlésen részt venni, a közgyűlésen az
               egyesülettel kapcsolatos kérdésekre válaszolni, az egyesület
               tevékenységéről és gazdasági helyzetéről beszámolni.
          (3)  Az elnökség határozatait a jelenlévők egyszerű szótöbbségével hozza. Az
               alapszabály ennél alacsonyabb határozathozatali arányt előíró rendelkezése
               semmis.

3:79. §        [A vezető tisztségviselői megbízatás]
          (1)  Ha az alapszabályban vagy a választás során a vezető tisztségviselői
               megbízás időtartamáról a tagok nem rendelkeznek, a vezető tisztségviselő
               megbízatása két évre szól.
          (2)  Az öt évnél hosszabb időre szóló vezető tisztségviselői megbízás az öt évet
               meghaladó részében semmis.
          (3)  A vezető tisztségviselőket az egyesület tagjai közül kell választani, az
               alapszabály felhatalmazása alapján a vezető tisztségviselők legfeljebb
               egyharmada választható az egyesület tagjain kívüli személyekből.

3:80. §        [Az ügyvezetés feladatai]
               Az ügyvezetés feladatkörébe tartozik
               a)   az egyesület napi ügyeinek vitele, az ügyvezetés hatáskörébe tartozó
                    ügyekben a döntések meghozatala;
               b)   a beszámolók előkészítése és azoknak a közgyűlés elé terjesztése;
               c)   az éves költségvetés elkészítése és annak a közgyűlés elé terjesztése;
               d)   az egyesületi vagyon kezelése, a vagyon felhasználására és
                    befektetésére vonatkozó, a közgyűlés hatáskörébe nem tartozó döntések
                    meghozatala és végrehajtása;
               e)   az egyesület jogszabály és az alapszabály szerinti szervei
                    megalakításának és a tisztségviselők megválasztatásának előkészítése;
               f)   a közgyűlés összehívása, a tagság és az egyesület szerveinek
                    értesítése;
               g)   az ügyvezető szerv által összehívott közgyűlés napirendi pontjainak
                    meghatározása;
               h)   részvétel a közgyűlésen és válaszadás az egyesülettel kapcsolatos
                    kérdésekre;
               i)   a tagság nyilvántartása;
               j)   az egyesület határozatainak, szervezeti okiratainak és egyéb
                    könyveinek vezetése;
               k)   az egyesület működésével kapcsolatos iratok megőrzése;
               l)   az egyesületet érintő megszűnési ok fennállásának mindenkori
                    vizsgálata és annak bekövetkezte esetén az e törvényben előírt
                    intézkedések megtétele; és
               m)   az alapszabály felhatalmazása alapján a tag felvételéről való döntés.

3:81. §        [A közgyűlés összehívása]
          (1)  Az ügyvezető szerv köteles a közgyűlést összehívni a szükséges intézkedések
               megtétele céljából, ha
               a)   az egyesület vagyona az esedékes tartozásokat nem fedezi;
               b)   az egyesület előreláthatólag nem lesz képes a tartozásokat
                    esedékességkor teljesíteni; vagy
               c)   az egyesület céljainak elérése veszélybe került.
          (2)  Az (1) bekezdés alapján összehívott közgyűlésen a tagok kötelesek az
               összehívásra okot adó körülmény megszüntetése érdekében intézkedést tenni
               vagy az egyesület megszüntetéséről dönteni.
          (3)  Semmis az alapszabály olyan rendelkezése, amely az (1) és a (2) bekezdésben
               foglalt szabályoknál az egyesületre nézve enyhébb követelményeket ír elő.

3:82. §        [A felügyelőbizottság létrehozásának kötelező esetei]
          (1)  Kötelező felügyelőbizottságot létrehozni, ha a tagok több mint fele nem
               természetes személy, vagy ha a tagság létszáma a száz főt meghaladja. Az
               alapszabály ettől eltérő rendelkezése semmis
          (2)  A felügyelőbizottság feladata az egyesületi szervek, valamint a
               jogszabályok, az alapszabály és az egyesületi határozatok végrehajtásának,
               betartásának ellenőrzése.

IX. CÍM
AZ EGYESÜLET MEGSZŰNÉSE

3:83. §        [Jogutódlással történő megszűnés]
               Egyesület más jogi személlyé nem alakulhat át, csak egyesülettel egyesülhet
               és csak egyesületekre válhat szét.

3:84. §        [A jogutód nélküli megszűnés okai]
               A jogi személy jogutód nélküli megszűnésének általános esetein túl az
               egyesület jogutód nélkül megszűnik, ha
               a)   az egyesület megvalósította célját vagy az egyesület céljának
                    megvalósítása lehetetlenné vált, és új célt nem határoztak meg; vagy
               b)   az egyesület tagjainak száma hat hónapon keresztül nem éri el a tíz
                    főt.

3:85. §        [Rendelkezés a fennmaradó vagyonról]
          (1)  Az egyesület jogutód nélküli megszűnése esetén a hitelezők követeléseinek
               kiegyenlítése után fennmaradó vagyont az alapszabályban meghatározott, az
               egyesület céljával megegyező vagy hasonló cél megvalósítására létrejött
               közhasznú szervezetnek kell átadni. A nyilvántartó bíróság jogszabályban
               meghatározott szervezetnek juttatja a vagyont, ha az alapszabály nem
               tartalmaz rendelkezést a megszűnő egyesület vagyonáról, vagy ha az
               alapszabályban megjelölt közhasznú szervezet a vagyont nem fogadja el vagy
               azt nem szerezheti meg.
          (2)  A fennmaradó vagyon sorsáról a nyilvántartó bíróság a törlést kimondó
               határozatában rendelkezik, a vagyonátruházás teljesítésére szükség esetén
               ügygondnokot rendel ki. A vagyon feletti rendelkezési jog az egyesület
               törlésével száll át az új jogosultra.

3:86. §        [A vezető tisztségviselők felelőssége jogutód nélküli megszűnés esetén]
          (1)  Az egyesület jogutód nélküli megszűnése után a vezető tisztségviselőkkel
               szemben e minőségükben az egyesületnek okozott károk miatti kártérítési
               igényt – a jogerős bírósági törléstől számított egy éven belül – az
               egyesület törlésének időpontjában tagsági jogviszonyban álló tag vagy az
               érvényesítheti, akinek a részére a megszűnéskor fennmaradó egyesületi
               vagyont át kellett adni, vagy ha lett volna vagyon, át kellett volna adni.
          (2)  Ha az egyesület jogutód nélkül megszűnik, a hitelezők kielégítetlen
               követelésük erejéig kártérítési igényt érvényesíthetnek az egyesület vezető
               tisztségviselőivel szemben a szerződésen kívül okozott károkért való
               felelősség szabályai szerint, ha a vezető tisztségviselő az egyesület
               fizetésképtelenségével fenyegető helyzet beállta után a hitelezői érdekeket
               nem vette figyelembe. Ez a rendelkezés végelszámolással történő megszűnés
               esetén nem alkalmazható.

3:87. §        [Választottbírósági eljárás kikötése]
               Az egyesület alapszabálya vagy a jogvitában érintett személyek
               megállapodása a tagsági jogviszonyból, továbbá az egyesületi szervek és a
               tagok egymás közti jogviszonyából eredő jogvitákra állandó vagy eseti
               választottbíróság eljárását kötheti ki.

HARMADIK RÉSZ
GAZDASÁGI TÁRSASÁG

X. CÍM
A GAZDASÁGI TÁRSASÁGOK KÖZÖS SZABÁLYAI

XV. FEJEZET
Általános rendelkezések

3:88. §        [A gazdasági társaság fogalma]
          (1)  A gazdasági társaságok üzletszerű közös gazdasági tevékenység folytatására,
               a tagok vagyoni hozzájárulásával létrehozott, jogi személyiséggel
               rendelkező vállalkozások, amelyekben a tagok a nyereségből közösen
               részesednek, és a veszteséget közösen viselik.
          (2)  A társaság nyeresége a tagokat vagyoni hozzájárulásuk arányában illeti meg,
               és a veszteséget is ilyen arányban kell viselniük. A társaság a tag részére
               az előző üzleti évi adózott eredménnyel kiegészített szabad
               eredménytartaléka terhére teljesíthet kifizetést vagy más vagyoni
               szolgáltatást. Semmis a létesítő okirat azon rendelkezése, amely valamely
               tagot a nyereségből vagy a veszteség viseléséből teljesen kizár.
          (3)  A tag a többi taggal és a társaság szerveivel köteles együttműködni, nem
               fejthet ki olyan tevékenységet, amely a társaság céljainak elérését
               veszélyezteti.

3:89. §        [Formakényszer]
          (1)  Gazdasági társaság közkereseti társaság, betéti társaság, korlátolt
               felelősségű társaság vagy részvénytársaság formájában alapítható.
          (2)  A gazdasági társaság nevében a gazdasági társaság formájára vonatkozó
               elnevezést vagy annak e törvényben meghatározott rövidítését kell
               feltüntetni.

3:90. §        [A társaság tagjai]
          (1)  Természetes személy egyidejűleg egy gazdasági társaságban lehet a társaság
               korlátlanul felelős tagja. Kiskorú személy gazdasági társaság korlátlanul
               felelős tagja nem lehet.
          (2)  Közkereseti társaság, betéti társaság és egyéni cég nem lehet gazdasági
               társaság korlátlanul felelős tagja.
          (3)  Nyilvánosan működő részvénytársaság kivételével nem lehet gazdasági
               társaság tagja, aki eltiltás hatálya alatt áll.
          (4)  A részvénytársaság tagjai a részvényesek.

3:91. §        [Jognyilatkozatok megtételének módja és ideje]
          (1)  A társasággal kapcsolatos jognyilatkozatot írásban lehet megtenni. Ezt a
               rendelkezést alkalmazni kell a társaság határozatára, valamint
               jognyilatkozatnak és határozatnak a címzettel való közlésére.
          (2)  A társasággal kapcsolatos jognyilatkozat akkor tehető meg vagy közölhető
               elektronikus hírközlő eszközök útján, ha ezt a társaság létesítő okirata
               lehetővé teszi, és meghatározza ennek feltételeit és módját.
          (3)  Ha a gazdasági társasággal kapcsolatos jognyilatkozat megtétele vagy
               cselekmény elvégzése kötelező, e kötelezettséget késedelem nélkül kell
               teljesíteni.
          (4)  Ha az írásbeli jognyilatkozatot postán küldik el, azt az ellenkező
               bizonyításáig a tértivevényen feltüntetett átvételi időpontban, ajánlott
               küldemény esetén a feladástól számított ötödik munkanapon a belföldi
               címzetthez megérkezettnek kell tekinteni.

3:92. §        [A választottbírósági út igénybevétele]
          (1)  Társasági jogi jogvitára a létesítő okiratban vagy a jogvitában érintett
               személyek megállapodásában választottbírósági eljárás köthető ki.
          (2)  Társasági jogi jogvitának minősül
               a)   a gazdasági társaság és a tagja vagy volt tagja közti, a társasági
                    jogviszonyból eredő jogvita, ideértve a társasági szervek által hozott
                    határozatok bírósági felülvizsgálatának kezdeményezését;
               b)   a tagok társasági jogviszonyával kapcsolatos, egymással szemben
                    keletkezett jogvitája; és
               c)   a gazdasági társaság és a vezető tisztségviselő vagy
                    felügyelőbizottsági tag közötti, a vezető tisztségviselői vagy a
                    felügyelőbizottsági tagsági jogviszonyból eredő jogvita.

3:93. §        [A gazdasági társaságok közös szabályainak alkalmazása]
               A gazdasági társaságok közös szabályait kell alkalmazni, ha e törvény az
               egyes gazdasági társasági formákkal kapcsolatban eltérően nem rendelkezik.

XVI. FEJEZET
A gazdasági társaság alapítása

3:94. §        [A gazdasági társaság létesítő okirata]
               A gazdasági társaság létesítő okirata – a részvénytársaság és az
               egyszemélyes korlátolt felelősségű társaság kivételével – a társasági
               szerződés. A részvénytársaság létesítő okirata az alapszabály, az
               egyszemélyes korlátolt felelősségű társaságé az alapító okirat.

3:95. §        [A létesítő okirat alaki követelményei]
          (1)  A létesítő okiratot valamennyi alapító tagnak alá kell írnia. A tag helyett
               a társasági szerződést közokiratba vagy teljes bizonyító erejű
               magánokiratba foglalt meghatalmazással rendelkező képviselője is
               aláírhatja.
          (2)  A létesítő okiratot közjegyzői okiratba vagy ügyvéd, illetve valamelyik
               alapító kamarai jogtanácsosa által ellenjegyzett magánokiratba kell
               foglalni.

3:96. §        [A társaság tevékenységének helye]
          (1)  Ha a társaság székhelye nem azonos a társaság központi ügyintézésének
               helyével, a létesítő okiratban a központi ügyintézés helyét is meg kell
               jelölni.
          (2)  A létesítő okiratban a társaság telephelyét és fióktelepét fel kell
               tüntetni, ha annak a nyilvántartásba való bejegyzését a társaság kéri.

3:97. §        [A társaság tevékenységi körével kapcsolatos rendelkezések]
          (1)  Ha jogszabály valamely gazdasági tevékenység gyakorlását hatósági
               engedélyhez köti, a társaság e tevékenységet a véglegessé vált hatósági
               engedély alapján kezdheti meg.
          (2)  Jogszabály által képesítéshez kötött tevékenységet a gazdasági társaság
               akkor végezhet, ha az e tevékenységben személyes közreműködést vállaló
               tagja, vagy a társasággal munkavégzésre irányuló polgári jogi vagy
               munkajogi jogviszonyban álló legalább egy személy a képesítési
               követelménynek megfelel.

3:98. §        [A vagyoni hozzájárulás teljesítésének elmulasztása]
          (1)  Ha a tag a létesítő okiratban vállalt vagyoni hozzájárulását az előírt
               időpontig nem szolgáltatja, az ügyvezetés harmincnapos határidő tűzésével
               és a jogkövetkezmények feltüntetésével felszólítja a tagot a teljesítésre.
          (2)  A harmincnapos határidő eredménytelen elteltével a vagyoni hozzájárulását
               nem teljesítő tag tagsági jogviszonya a határidő lejáratát követő nappal
               megszűnik. A tagsági jogviszony megszűnését az ügyvezetésnek a volt taggal
               közölnie kell. A vagyoni hozzájárulás teljesítésének elmulasztásával a
               gazdasági társaságnak okozott kárért a volt tag a szerződésszegéssel
               okozott károkért való felelősség szabályai szerint felel.
          (3)  Semmis a létesítő okirat olyan rendelkezése, amely a vagyoni hozzájárulás
               teljesítésének elmulasztása esetére az e törvényben meghatározottnál a
               tagra nézve enyhébb következményeket ír elő.

3:99. §        [Nem pénzbeli vagyoni hozzájárulás]
          (1)  Nem pénzbeli vagyoni hozzájárulásként követelés is szolgáltatható, ha azt
               az adós elismerte, vagy az jogerős bírósági határozaton alapul. A tag
               munkavégzésre, személyes közreműködésre vagy szolgáltatásra irányuló
               kötelezettségvállalása nem lehet nem pénzbeli vagyoni hozzájárulás.
          (2)  Azok a tagok, akik valamely tag nem pénzbeli vagyoni hozzájárulását
               tudomásuk ellenére a szolgáltatáskori értéket meghaladó értékkel fogadták
               el, az ebből eredő károkért a nem pénzbeli vagyoni hozzájárulást
               teljesítővel egyetemlegesen felelnek a társasággal szemben a
               szerződésszegéssel okozott károkért való felelősség szabályai szerint.
          (3)  A létesítő okiratnak az (1) és a (2) bekezdésben foglalt szabályokkal
               ellentétes rendelkezése semmis.

3:100. §       [A társaság alapításának bírósági bejelentése]
          (1)  Gazdasági társaság alapítását a létesítő okirat közjegyzői okiratba
               foglalásától vagy ügyvédi vagy kamarai jogtanácsosi ellenjegyzésétől
               számított harminc napon belül be kell jelenteni a nyilvántartó bíróságnak.
          (2)  Ha a gazdasági társaság alapítása hatósági engedélyhez kötött, a
               bejelentést a véglegessé vált engedély kézhezvételétől számított tizenöt
               napon belül kell teljesíteni.

3:101. §       [Előtársaság]
          (1)  A gazdasági társaság a létesítő okirat közjegyzői okiratba foglalásától
               vagy ügyvédi vagy kamarai jogtanácsosi ellenjegyzésétől kezdődően a
               létrehozni kívánt társaság előtársaságaként működhet. Üzletszerű gazdasági
               tevékenységet az előtársaság a nyilvántartásba-vételi kérelem benyújtását
               követően folytathat. Az előtársasági jelleget a társaság iratain és
               jognyilatkozatain fel kell tüntetni; ennek hiányában az előtársaság által
               tett jognyilatkozat – ha a nyilvántartó bíróság a társaságot nem jegyzi be
               – az alapítók által együttesen tett jognyilatkozatnak minősül.
          (2)  Az előtársaságra a létrehozni kívánt gazdasági társaságra irányadó
               szabályokat kell alkalmazni azzal az eltéréssel, hogy
               a)   a tagok személyében kizárólag jogszabályon alapuló változás
                    következhet be;
               b)   a létesítő okirat módosítására – a nyilvántartó bíróság, valamint a
                    hatósági engedély kiadására jogosult szerv felhívása teljesítésének
                    kivételével – nem kerülhet sor;
               c)   az előtársaság gazdasági társaságot nem alapíthat, és abban tagként
                    nem vehet részt;
               d)   nem kezdeményezhető tag kizárására irányuló per; és
               e)   nem határozható el átalakulás, egyesülés, szétválás, valamint jogutód
                    nélküli megszűnés.
          (3)  Ha a gazdasági társaságot a bíróság jogerősen bejegyzi, az előtársasági
               létszakasz megszűnik, és az előtársaságként kötött jogügyletek a gazdasági
               társaság jogügyleteinek minősülnek.
          (4)  Ha a gazdasági társaság nyilvántartásba vételét jogerősen elutasítják, az
               erről való tudomásszerzés után az előtársaság a működését késedelem nélkül
               köteles megszüntetni. E kötelezettség megszegésével okozott károkért az
               előtársaság vezető tisztségviselői a szerződésszegéssel okozott károkért
               való felelősség szabályai szerint felelnek.
          (5)  Az előtársaság működésének (4) bekezdés szerinti megszűnése esetén a
               megszűnésig vállalt kötelezettségeket a létrehozni kívánt társaság
               rendelkezésére bocsátott vagyonból kell teljesíteni. Az ebből ki nem
               egyenlíthető követelésekért az alapítók harmadik személyekkel szemben
               egyetemlegesen kötelesek helytállni. Ha a létrehozni kívánt gazdasági
               társaságnál a tag felelőssége a társaságot terhelő kötelezettségekért
               korlátozott volt, és a tag helytállása ellenére ki nem elégített
               követelések maradtak fenn, e tartozásokért harmadik személyek irányában a
               létrehozni kívánt gazdasági társaság vezető tisztségviselői korlátlanul és
               egyetemlegesen kötelesek helytállni.
          (6)  A (4)–(5) bekezdésben foglaltakat megfelelően alkalmazni kell abban az
               esetben is, ha a társaság a nyilvántartásba-vételi kérelmet visszavonja.

XVII. FEJEZET
A létesítő okirat módosítása

3:102. §       [A létesítő okirat módosításának esetei]
          (1)  A létesítő okirat módosításáról – ha az nem szerződéssel történik – a
               társaság legfőbb szerve legalább háromnegyedes szótöbbséggel dönt.
          (2)  A társaság cégnevének, székhelyének, telephelyeinek, fióktelepeinek, és a
               társaság – főtevékenységnek nem minősülő – tevékenységi körének
               megváltoztatásáról a legfőbb szerv egyszerű szótöbbséggel hoz határozatot.
          (3)  Valamennyi tag egyhangú határozatára van szükség, ha a módosítás egyes
               tagok jogait hátrányosan érintené, vagy helyzetét terhesebbé tenné. Az e
               kérdésben való szavazásnál azok a tagok is szavazhatnak, akik egyébként
               szavazati joggal nem rendelkeznek.
          (4)  A létesítő okirat módosítására egyebekben a társaság alapítására vonatkozó
               rendelkezéseket kell megfelelően alkalmazni, azzal, hogy a módosítást
               tartalmazó okiratot a tagoknak nem kell aláírniuk, és azt a társaság
               kamarai jogtanácsosa is ellenjegyezheti.

XVIII. FEJEZET
Kisebbségvédelem

3:103. §       [A legfőbb szerv összehívásának kezdeményezése]
          (1)  A gazdasági társaság azon tagja vagy tagjai, akik együttesen a szavazati
               jogok legalább öt százalékával rendelkeznek, az ok és a cél megjelölésével
               bármikor kérhetik a társaság legfőbb szerve ülésének összehívását vagy a
               legfőbb szerv ülés tartása nélküli döntéshozatalát. Ha az ügyvezetés a
               kérelem kézhezvételétől számított nyolc napon belül nem intézkedik a
               legfőbb szerv ülésének a lehető legkorábbi időpontra történő összehívása
               érdekében, illetve nem kezdeményezi az ülés tartása nélküli döntéshozatalt,
               az ülést az indítványozók kérelmére a nyilvántartó bíróság hívja össze,
               vagy a nyilvántartó bíróság felhatalmazza az indítványozókat az ülés
               összehívására, illetve az ülés tartása nélküli döntéshozatal
               lebonyolítására.
          (2)  A várható költségeket az indítványozók kötelesek megelőlegezni. A gazdasági
               társaság legfőbb szerve a kisebbség kérelmére összehívott ülésen vagy az
               ülés tartása nélküli döntéshozatal során dönt arról, hogy a költségeket az
               indítványozók vagy a társaság viseli-e.

3:104. §       [Egyedi könyvvizsgálat kezdeményezése]
          (1)  Ha a társaság legfőbb szerve elvetette vagy nem bocsátotta
               határozathozatalra azt az indítványt, amely szerint az utolsó beszámolót,
               illetve az utolsó két évben az ügyvezetés tevékenységével kapcsolatos
               valamely gazdasági eseményt vagy kötelezettségvállalást ezzel külön
               megbízandó könyvvizsgáló vizsgálja meg, ezt a vizsgálatot a szavazati jogok
               legalább öt százalékával rendelkező tagnak vagy tagoknak a legfőbb szerv
               ülésétől számított harmincnapos jogvesztő határidőn belül benyújtott
               kérelmére a nyilvántartó bíróság a társaság költségére köteles elrendelni
               és a könyvvizsgálót kijelölni.
          (2)  A kérelem teljesítését a nyilvántartó bíróság megtagadja, ha a kisebbségi
               jogokkal a kérelmet előterjesztő tagok visszaélnek.
          (3)  A vizsgálattal a társaság könyvvizsgálója nem bízható meg.
          (4)  A vizsgálat költségeit a társaság előlegezi és viseli. A társaság a
               költségeket abban az esetben háríthatja át a tagra, ha az a vizsgálatot
               nyilvánvalóan alaptalanul kezdeményezte.

3:105. §       [Igényérvényesítés kezdeményezése]
               Ha a társaság legfőbb szerve elvetette vagy nem bocsátotta
               határozathozatalra azt az indítványt, hogy a társaságnak valamely tag,
               vezető tisztségviselő, felügyelőbizottsági tag, továbbá a könyvvizsgáló
               ellen támasztható követelését érvényesítsék, a követelést a szavazati jogok
               öt százalékával rendelkező tagok a legfőbb szerv ülésétől számított
               harmincnapos jogvesztő határidőn belül a gazdasági társaság képviseletében
               a társaság javára maguk is érvényesíthetik.

3:106. §       [Az eltérő szabályozás tilalma]
               Semmis a létesítő okirat olyan rendelkezése, amely a jelen fejezet
               rendelkezéseitől a kisebbség hátrányára tér el.

XIX. FEJEZET
A tag kizárása

3:107. §       [A tag kizárásának feltételei és a kizárás joghatása]
          (1)  A gazdasági társaság tagja a társaságnak az érintett tag ellen indított
               keresete alapján bírósági határozattal a társaságból kizárható, ha a
               társaságban való maradása a társaság céljainak elérését nagymértékben
               veszélyeztetné.
          (2)  Kizárási per kétszemélyes társaságnál nem indítható. Nem zárható ki a
               társaságból a nyilvánosan működő részvénytársaság részvényese, valamint az
               a tag, aki a legfőbb szerv ülésén a szavazatok legalább háromnegyedével
               rendelkezik.
          (3)  Kizárás esetén a tag tagsági jogviszonya megszűnik.

3:108. §       [A tag kizárására irányuló eljárás]
          (1)  A tag kizárása iránti kereset megindításához a társaság legfőbb szervének
               az összes tag legalább háromnegyedes szótöbbségével meghozott, a kizárás
               okát megjelölő határozata szükséges. Az érintett tag ebben a kérdésben nem
               szavazhat.
          (2)  Az (1) bekezdés szerinti határozaton alapuló keresetet a legfőbb szerv
               határozatának meghozatalától számított tizenöt napos jogvesztő határidőn
               belül kell megindítani.
          (3)  A bíróság az érintett tag tagsági jogait – kérelemre – a bíróság jogerős
               döntéséig felfüggesztheti, ha a tagsági jogok gyakorlása a társaság súlyos
               érdeksérelmével járna. A felfüggesztés a tag nyereségre vonatkozó igényét
               nem érinti.
          (4)  A felfüggesztés ideje alatt keletkezett kötelezettség a felfüggesztés
               hatálya alatt álló tagot a tagok egymás közötti viszonyában akkor sem
               terheli, ha a társaság tartozásaiért harmadik személlyel szemben köteles
               helytállni.
          (5)  A tagsági jog felfüggesztésének időtartama alatt a létesítő okirat nem
               módosítható, más tag kizárása nem kezdeményezhető és nem hozható döntés a
               társaság átalakulásáról, egyesüléséről, szétválásáról, valamint jogutód
               nélküli megszűnéséről.

XX. FEJEZET
A gazdasági társaság szervezete

1. A gazdasági társaság legfőbb szerve

3:109. §       [A legfőbb szerv feladat- és hatásköre]
          (1)  A gazdasági társaság tagjainak döntéshozó szerve a legfőbb szerv.
          (2)  A gazdasági társaság legfőbb szervének feladata a társaság alapvető üzleti
               és személyi kérdéseiben való döntéshozatal. A legfőbb szerv hatáskörébe
               tartozik a számviteli törvény szerinti beszámoló (a továbbiakban:
               beszámoló) jóváhagyása és a nyereség felosztásáról való döntés.
          (3)  A gazdasági társaság legfőbb szerve dönt a taggal, a vezető
               tisztségviselővel, a felügyelőbizottsági taggal és a társasági
               könyvvizsgálóval szembeni kártérítési igény érvényesítéséről.
          (4)  Egyszemélyes társaságnál a legfőbb szerv hatáskörét az alapító vagy az
               egyedüli tag gyakorolja. A legfőbb szerv hatáskörébe tartozó kérdésekben az
               alapító vagy az egyedüli tag írásban határoz és a döntés az ügyvezetéssel
               való közléssel válik hatályossá.

3:110. §       [Részvétel a legfőbb szerv döntéshozatalában]
          (1)  A gazdasági társaság minden tagja jogosult személyesen vagy képviselő útján
               a legfőbb szerv tevékenységében részt venni. Ha e törvény eltérően nem
               rendelkezik, egy tag egy képviselőt bízhat meg, egy képviselő több tagot is
               képviselhet. A képviseletre szóló meghatalmazást közokiratba vagy teljes
               bizonyító erejű magánokiratba kell foglalni.
          (2)  A társaság legfőbb szervében gyakorolható szavazati jog mértéke a tag
               vagyoni hozzájárulásához igazodik.

3:111. §       [A legfőbb szerv ülése]
          (1)  A legfőbb szerv ülése nem nyilvános. A legfőbb szerv ülésén a társaság
               vezető tisztségviselői és a felügyelőbizottság tagjai tanácskozási joggal
               részt vehetnek.
          (2)  A tag a legfőbb szerv ülésén tagsági jogait személyes részvétel helyett
               elektronikus hírközlő eszközök igénybevételével akkor gyakorolhatja, ha a
               létesítő okirat az igénybe vehető elektronikus hírközlő eszközöket,
               valamint azok alkalmazásának feltételeit és módját úgy határozza meg, hogy
               a tagok azonosítása, és a tagok közötti kölcsönös és korlátozásmentes
               kommunikáció biztosított legyen.
          (3)  A nem szabályosan összehívott vagy megtartott ülésen elfogadott és ebből az
               okból érvénytelen határozat az elfogadásának időpontjára visszamenő
               hatállyal érvényessé válik, ha a határozatot az ülés napjától számított
               harminc napon belül valamennyi tag egyhangúlag érvényesnek ismeri el.

2. Ügyvezetés és képviselet

3:112. §       [A vezető tisztségviselő önállósága]
          (1)  A társaság ügyvezetését a vezető tisztségviselő – a társasággal kötött
               megállapodása szerint – megbízási jogviszonyban vagy munkaviszonyban
               láthatja el.
          (2)  A vezető tisztségviselő a társaság ügyvezetését a gazdasági társaság
               érdekeinek elsődlegessége alapján önállóan látja el. E minőségében a
               jogszabályoknak, a létesítő okiratnak és a társaság legfőbb szerve
               határozatainak van alávetve. A vezető tisztségviselőt a társaság tagja nem
               utasíthatja, és hatáskörét a legfőbb szerv nem vonhatja el.
          (3)  Egyszemélyes gazdasági társaságnál az egyedüli tag az ügyvezetésnek
               utasítást adhat, amelyet a vezető tisztségviselő köteles végrehajtani.

3:113. §       [Cégvezető]
          (1)  A társaság legfőbb szerve a vezető tisztségviselők munkájának segítése
               érdekében egy vagy több cégvezetőt nevezhet ki. A cégvezető feladatait
               munkaviszonyban látja el. A cégvezető olyan munkavállaló, aki a vezető
               tisztségviselő rendelkezései alapján irányítja a társaság folyamatos
               működését.
          (2)  A cégvezetőre a vezető tisztségviselőkkel kapcsolatos kizáró és
               összeférhetetlenségi okokat megfelelően alkalmazni kell.
          (3)  Az általános hatáskörű cégvezető mellett a gazdasági társaság legfőbb
               szerve vagy felhatalmazása alapján az ügyvezetés a társaság telephelyein és
               fióktelepein tevékenykedő korlátozott hatáskörű cégvezetőket is kinevezhet.

3:114. §       [A vezető tisztségviselői megbízatás időtartama]
               A vezető tisztségviselői megbízatás öt évre – ha a társaság ennél rövidebb
               időtartamra jött létre, erre az időtartamra – szól.

3:115. §       [Összeférhetetlenség]
          (1)  A vezető tisztségviselő – a nyilvánosan működő részvénytársaság részvénye
               kivételével – nem szerezhet társasági részesedést, és nem lehet vezető
               tisztségviselő olyan gazdasági társaságban, amely főtevékenységként
               ugyanolyan gazdasági tevékenységet folytat, mint az a társaság, amelyben
               vezető tisztségviselő. Ha a vezető tisztségviselő új vezető tisztségviselői
               megbízást fogad el, a tisztség elfogadásától számított tizenöt napon belül
               köteles e tényről értesíteni azokat a társaságokat, ahol már vezető
               tisztségviselő vagy felügyelőbizottsági tag.
          (2)  A vezető tisztségviselő és hozzátartozója – a mindennapi élet szokásos
               ügyletei kivételével – nem köthet saját nevében vagy saját javára a
               gazdasági társaság főtevékenysége körébe tartozó szerződéseket.

3:116. §       [A társaság képviselete. Cégjegyzés]
          (1)  A gazdasági társaságot vezető tisztségviselői és képviseletre feljogosított
               munkavállalói írásban cégjegyzés útján képviselik.
          (2)  Az ügyvezetés a cégvezető számára általános képviseleti jogot biztosíthat.
          (3)  A cégvezető és a képviseletre jogosult munkavállaló képviseleti jogát
               érvényesen nem ruházhatja át másra.

3:117. §       [A vezető tisztségviselő társasággal szembeni kártérítési felelőssége]
          (1)  Ha a társaság legfőbb szerve a vezető tisztségviselő kérésére a beszámoló
               elfogadásával egyidejűleg az előző üzleti évben kifejtett ügyvezetési
               tevékenység megfelelőségét megállapító felmentvényt ad, a társaság a vezető
               tisztségviselő ellen akkor léphet fel az ügyvezetési kötelezettségek
               megsértésére alapozott kártérítési igénnyel, ha a felmentvény megadásának
               alapjául szolgáló tények vagy adatok valótlanok vagy hiányosak voltak.
          (2)  Ha a vezető tisztségviselői jogviszony két egymást követő, beszámolóval
               foglalkozó ülés között megszűnik, a vezető tisztségviselő kérheti, hogy a
               legfőbb szerv következő ülésén döntsön a felmentvény kiadásáról.
          (3)  A gazdasági társaság jogutód nélküli megszűnése után a társaság vezető
               tisztségviselőivel szembeni kártérítési igényt – a társaság
               nyilvántartásból való törlésétől számított egyéves jogvesztő határidőn
               belül – a törlés időpontjában tagsági jogviszonyban állók érvényesíthetik.
               A tag a kártérítési igényt a társaság megszűnésekor felosztott vagyonból őt
               megillető rész arányában érvényesítheti.

3:118. §       [A vezető tisztségviselő harmadik személyekkel szembeni felelőssége]
               Ha a gazdasági társaság jogutód nélkül megszűnik, a hitelezők kielégítetlen
               követelésük erejéig kártérítési igényt érvényesíthetnek a társaság vezető
               tisztségviselőivel szemben a szerződésen kívül okozott károkért való
               felelősség szabályai szerint, ha a vezető tisztségviselő a társaság
               fizetésképtelenségével fenyegető helyzet beállta után a hitelezői érdekeket
               nem vette figyelembe. Ez a rendelkezés végelszámolással történő megszűnés
               esetén nem alkalmazható.

3. Felügyelőbizottság

3:119. §       [A felügyelőbizottság létrehozásának kötelező esete]
               Kötelező felügyelőbizottság létrehozása, ha a társaság teljes munkaidőben
               foglalkoztatott munkavállalóinak száma éves átlagban a kétszáz főt
               meghaladja, és az üzemi tanács nem mondott le a felügyelőbizottságban való
               munkavállalói részvételről.

3:120. §       [A felügyelőbizottság jogköre]
          (1)  Ha a felügyelőbizottság ellenőrző tevékenységéhez szakértőket kíván igénybe
               venni, a felügyelőbizottság erre irányuló kérelmét az ügyvezetés köteles
               teljesíteni.
          (2)  Ha a társaságnál felügyelőbizottság működik, a beszámolóról a társaság
               legfőbb szerve a felügyelőbizottság írásbeli jelentésének birtokában
               dönthet.
          (3)  Ha a felügyelőbizottság szerint az ügyvezetés tevékenysége jogszabályba
               vagy a létesítő okiratba ütközik, ellentétes a társaság legfőbb szerve
               határozataival vagy egyébként sérti a gazdasági társaság érdekeit, a
               felügyelőbizottság jogosult összehívni a társaság legfőbb szervének ülését
               e kérdés megtárgyalása és a szükséges határozatok meghozatala érdekében.
          (4)  Semmis a létesítő okirat olyan rendelkezése, amely az (1)–(3) bekezdésben
               foglalt szabályoktól eltér.

3:121. §       [A felügyelőbizottsági tagság]
          (1)  A felügyelőbizottság három tagból áll. Ha a társaságnál kötelező
               felügyelőbizottság létrehozása vagy ügydöntő felügyelőbizottság működik,
               semmis a létesítő okirat azon rendelkezése, amely háromnál kevesebb tagú
               felügyelőbizottság felállítását írja elő. A felügyelőbizottság testületként
               működik; az egyes ellenőrzési feladatok elvégzésével bármely tagját
               megbízhatja, és az ellenőrzési feladatokat megoszthatja tagjai között.
          (2)  A felügyelőbizottsági tag megbízatása öt évre – ha a társaság ennél
               rövidebb időtartamra jött létre, erre az időtartamra – szól.
          (3)  A felügyelőbizottsági tagsági jogviszonyra a megbízási szerződés szabályait
               kell megfelelően alkalmazni.
          (4)  A felügyelőbizottságnak – a munkavállalói részvétel szabályain alapuló
               tagságtól eltekintve – nem lehet tagja a társaság munkavállalója.

3:122. §       [A felügyelőbizottság működése]
          (1)  A felügyelőbizottság saját tagjai közül választ elnököt.
          (2)  A felügyelőbizottság ülése akkor határozatképes, ha tagjai legalább
               kétharmada, de legalább három fő az ülésen jelen van.
          (3)  A felügyelőbizottság ügyrendjét maga állapítja meg, és azt a gazdasági
               társaság legfőbb szerve hagyja jóvá.
          (4)  Ha a felügyelőbizottság tagjainak száma a létesítő okiratban megállapított
               szám alá csökken, az ügyvezetés a felügyelőbizottság rendeltetésszerű
               működésének helyreállítása érdekében köteles összehívni a legfőbb szerv
               ülését, vagy ülés tartása nélküli határozathozatalt kezdeményezni.

3:123. §       [Ügydöntő felügyelőbizottság]
          (1)  Ha a létesítő okirat a legfőbb szerv vagy az ügyvezetés hatáskörébe tartozó
               egyes döntések meghozatalát vagy azok jóváhagyását a felügyelőbizottság
               hatáskörébe utalja, a felügyelőbizottság tagjai az e hatáskörükben
               kifejtett tevékenységgel a társaságnak okozott károkat a szerződésszegéssel
               okozott károkért való felelősség szabályai szerint kötelesek megtéríteni.
          (2)  Ha a létesítő okirat az ügyvezetés hatáskörébe tartozó egyes döntések
               meghozatalát a felügyelőbizottság előzetes jóváhagyásához köti, és a
               felügyelőbizottság az ügyvezetés határozati javaslatát nem hagyja jóvá, de
               az ügyvezetés a javaslatot fenntartja, az ügyvezetés jogosult a társaság
               legfőbb szervének döntését kérni. Ha a felügyelőbizottság jóváhagyta az
               ügyvezetés javaslatát, a határozatból eredő károkért az azt megszavazó
               vezető tisztségviselők és felügyelőbizottsági tagok a társasággal szemben
               egyetemlegesen felelnek a szerződésszegéssel okozott károkért való
               felelősség szabályai szerint.
          (3)  A felügyelőbizottság tagjaira – ügydöntő tevékenységük tekintetében –
               megfelelően alkalmazni kell azokat a rendelkezéseket, amelyek az adott
               kérdésben az e törvény alapján döntésre jogosult személyekre vonatkoznak.

3:124. §       [Munkavállalói részvétel feltételei]
          (1)  Ha a gazdasági társaság teljes munkaidőben foglalkoztatott munkavállalóinak
               létszáma éves átlagban a kétszáz főt meghaladja, a felügyelőbizottság
               egyharmada a munkavállalói küldöttekből áll.
          (2)  Ha a munkavállalói küldöttek jogosultak a felügyelőbizottságban részt
               venni, a létesítő okirat a felügyelőbizottságban való munkavállalói
               részvételt legfeljebb öt évre, az üzemi tanács hozzájárulásával zárhatja
               ki. A létesítő okirat ettől eltérő rendelkezése semmis.
          (3)  A munkavállalói küldötteket először akkor kell megválasztani, amikor a
               társaság legfőbb szerve annak az üzleti évnek beszámolóját tárgyalja,
               amelyben az éves átlagos munkavállalói létszám elérte a kétszáz főt.
          (4)  Jogutódlással létrejött társaság esetén annak nyilvántartásba vételétől
               kell biztosítani a felügyelőbizottságban a munkavállalói részvételt, ha a
               társaság munkavállalóinak létszáma a kétszáz főt meghaladja, és a
               munkavállalói részvétel feltételei a jogelőd társaságnál – több jogelőd
               társaság esetén a társaságok egyikénél – fennálltak.

3:125. §       [A munkavállalói küldöttek megválasztása és visszahívása]
          (1)  A munkavállalói küldötteket az üzemi tanács jelöli a munkavállalók sorából
               a gazdasági társaságnál működő szakszervezetek véleményének
               figyelembevételével. A munkavállalói küldött munkaviszonyának megszűnésével
               felügyelőbizottsági tagsága is megszűnik.
          (2)  Az üzemi tanács által jelölt személyeket a társaság legfőbb szerve köteles
               a jelölést követő ülésén a felügyelőbizottság tagjává választani, kivéve,
               ha a jelölttel szemben kizáró ok áll fenn. A jelölés elmaradása – ha a
               működés egyéb törvényes feltételei fennállnak – a felügyelőbizottság
               működését nem akadályozza. Ez esetben a munkavállalói küldöttek helyét nem
               lehet betölteni, de legalább három felügyelőbizottsági tagot ilyenkor is
               választania kell a legfőbb szervnek.
          (3)  A munkavállalói küldöttet a társaság legfőbb szerve az üzemi tanács
               javaslatára hívja vissza.
          (4)  Ha a társaság beszámolójának elfogadásakor megállapításra kerül, hogy a
               munkavállalói létszám az előző üzleti évben kétszáz fő alá csökkent,
               megszűnik a munkavállalói küldöttek felügyelőbizottságban való részvételi
               joga.

3:126. §       [A munkavállalói küldöttek jogai és kötelezettségei]
          (1)  A munkavállalói küldöttet a felügyelőbizottság többi tagjával azonos jogok
               és kötelezettségek illetik meg. Ha a munkavállalói küldöttek egységes
               véleménye a felügyelőbizottság többségének álláspontjától eltér, a
               munkavállalók kisebbségi véleményét a társaság legfőbb szervének
               legközelebbi ülésén ismertetni kell.
          (2)  A munkavállalói küldött tájékoztatni köteles a munkavállalókat a
               felügyelőbizottság tevékenységéről.

3:127. §       [Az eltérő szabályozás tilalma]
               Semmis a létesítő okirat olyan rendelkezése, amely a munkavállalói
               részvétel szabályait az e törvényben előírt szabályokhoz képest a
               munkavállalókra nézve hátrányosabban határozza meg.

3:128. §       [A munkavállalói részvétel nem kötelező esete]
               Ha a felügyelőbizottságban való munkavállalói részvételt a létesítő okirat
               írja elő, arra az e törvény munkavállalói részvételre vonatkozó szabályait
               megfelelően alkalmazni kell.

4. Állandó könyvvizsgáló

3:129. §       [Az állandó könyvvizsgáló feladata]
          (1)  A legfőbb szerv által választott állandó könyvvizsgáló feladata, hogy a
               könyvvizsgálatot szabályszerűen elvégezze, és ennek alapján független
               könyvvizsgálói jelentésben foglaljon állást arról, hogy a gazdasági
               társaság beszámolója megfelel-e a jogszabályoknak és megbízható, valós
               képet ad-e a társaság vagyoni, pénzügyi és jövedelmi helyzetéről,
               működésének gazdasági eredményeiről.
          (2)  Az állandó könyvvizsgáló a könyvvizsgálói nyilvántartásban szereplő egyéni
               könyvvizsgáló vagy könyvvizsgáló cég lehet. Ha könyvvizsgáló cég látja el a
               könyvvizsgálói feladatokat, ki kell jelölnie azt a személyt, aki a
               könyvvizsgálatot személyében végzi.
          (3)  Nem lehet állandó könyvvizsgáló a gazdasági társaság tagja, vezető
               tisztségviselője, felügyelőbizottsági tagja és e személyek hozzátartozója.
               Nem lehet állandó könyvvizsgáló a társaság munkavállalója e jogviszonya
               fennállása idején, és annak megszűnése után három évig.

3:130. §       [Az állandó könyvvizsgálói megbízatás keletkezése és időtartama]
          (1)  Az első állandó könyvvizsgálót a létesítő okiratban kell kijelölni, ezt
               követően a könyvvizsgálót a társaság legfőbb szerve választja. A
               könyvvizsgálóval a megbízási szerződést – a legfőbb szerv által
               meghatározott feltételekkel és díjazás mellett – az ügyvezetés a kijelölést
               vagy választást követő kilencven napon belül köti meg. Ha a szerződés
               megkötésére e határidőn belül nem kerül sor, a legfőbb szerv köteles új
               könyvvizsgálót választani.
          (2)  Az állandó könyvvizsgálót határozott időre, legfeljebb öt évre lehet
               megválasztani. Az állandó könyvvizsgáló megbízásának időtartama nem lehet
               rövidebb, mint a legfőbb szerv által történt megválasztásától a következő
               beszámolót elfogadó ülésig terjedő időszak.
          (3)  Semmis a létesítő okirat olyan rendelkezése, amely a (2) bekezdésben
               foglalt szabályoktól eltér.

3:131. §       [Az állandó könyvvizsgálói feladatok teljesítése]
          (1)  Az állandó könyvvizsgáló nem nyújthat a gazdasági társaság részére olyan
               szolgáltatást és nem alakíthat ki olyan együttműködést az ügyvezetéssel,
               amely könyvvizsgálói feladatának független és tárgyilagos ellátását
               veszélyezteti.
          (2)  Az állandó könyvvizsgálót a társaság legfőbb szervének a társaság
               beszámolóját tárgyaló ülésére meg kell hívni. A könyvvizsgáló ezen az
               ülésen köteles részt venni, de távolmaradása az ülés megtartását nem
               akadályozza.
          (3)  Ha a gazdasági társaságnál felügyelőbizottság működik, a könyvvizsgáló a
               felügyelőbizottság ülésén tanácskozási joggal részt vehet, a
               felügyelőbizottság felhívása esetén a könyvvizsgáló a felügyelőbizottság
               ülésén köteles részt venni. A felügyelőbizottság köteles napirendre tűzni a
               könyvvizsgáló által megtárgyalásra javasolt ügyeket.

5. Egyéb társasági szervek

3:132. §       [Egyéb társasági szervek]
               Ha a létesítő okirat vagy annak felhatalmazása alapján a társaság legfőbb
               szerve az e törvényben meghatározott szerveken és tisztségviselőkön túl más
               szervek működését írja elő, az előírás az e törvény által meghatározott
               szervek és tisztségviselők hatáskörét, valamint felelősségét nem érinti.

XXI. FEJEZET
A gazdasági társaság átalakulása és egyesülése

3:133. §       [Az átalakulás esetei és feltételei]
          (1)  Gazdasági társaság más társasági formába tartozó gazdasági társasággá,
               egyesüléssé és szövetkezetté alakulhat át.
          (2)  Ha egymást követő két üzleti évben a társaság saját tőkéje nem éri el az
               adott társasági formára kötelezően előírt jegyzett tőkét, és a tagok a
               második év beszámolójának elfogadásától számított három hónapon belül a
               szükséges saját tőke biztosításáról nem gondoskodnak, e határidő lejártát
               követő hatvan napon belül a gazdasági társaság köteles elhatározni
               átalakulását. Átalakulás helyett a gazdasági társaság a jogutód nélküli
               megszűnést vagy az egyesülést is választhatja.

3:134. §       [Az átalakulás befejezése]
          (1)  Az átalakulás befejezése előtt meg kell határozni a jogutód tagjait a
               tervezett jegyzett tőkéből megillető hányadot, a jogutód jogi személyben
               tagként részt venni nem kívánókat megillető vagyonhányadot és ennek kiadási
               módját.
          (2)  Az átalakulás során a társaságtól megválókat megillető vagyonhányadot a
               jogutód nyilvántartásba vételét követő hatvan napon belül kell kiadni,
               kivéve, ha a jogutódnak az érintettekkel kötött megállapodása eltérően
               rendelkezik.

3:135. §       [Az átalakulással kapcsolatos felelősségi szabályok]
          (1)  Az átalakulás során a társaságtól megváló tag a társaság jogutód nélküli
               megszűnése esetén irányadó szabályok szerint köteles helytállni az
               átalakuló gazdasági társaságnak az átalakulással létrejövő jogi személy
               által nem teljesített kötelezettségeiért.
          (2)  Ha egy korlátlanul felelős tag az átalakulás következtében korlátozottan
               felelős taggá válik, a jogutód bejegyzésétől számított ötéves jogvesztő
               határidőn belül – és az átalakulással létrejövő jogi személy más,
               korlátlanul felelős tagjaival egyetemlegesen – köteles helytállni a jogelőd
               gazdasági társaság tartozásaiért.

3:136. §       [A gazdasági társaságok egyesülése]
               Gazdasági társaság más gazdasági társasággal, valamint szövetkezettel és
               egyesüléssel egyesülhet.

XXII. FEJEZET
A gazdasági társaság jogutód nélküli megszűnése

3:137. §       [Tagi helytállási kötelezettség jogutód nélküli megszűnés esetén]
          (1)  Gazdasági társaság jogutód nélküli megszűnése esetén a megszűnő társaságot
               terhelő kötelezettségből származó követelés a társaság nyilvántartásból
               való törlésétől számított ötéves jogvesztő határidőn belül érvényesíthető a
               társaság volt tagjaival szemben.
          (2)  Ha a tag helytállási kötelezettsége a társaság kötelezettségeiért a
               társaság fennállása alatt korlátlan volt, helytállási kötelezettsége a
               megszűnt társaság kötelezettségeiért korlátlan és a többi korlátlan
               helytállásra köteles taggal egyetemleges. A tagok egymás közti viszonyukban
               a tartozást a felosztott társasági vagyonból való részesedésük arányában
               viselik.

XI. CÍM
A KÖZKERESETI TÁRSASÁG

3:138. §       [A közkereseti társaság fogalma]
               Közkereseti társaság (kkt.) létesítésére irányuló társasági szerződés
               megkötésével a társaság tagjai arra vállalnak kötelezettséget, hogy a
               társaság gazdasági tevékenységének céljára a társaság részére vagyoni
               hozzájárulást teljesítenek, és a társaságnak a társasági vagyon által nem
               fedezett kötelezettségeiért korlátlanul és egyetemlegesen helytállnak.

3:139. §       [A tagok helytállása a társaság kötelezettségeiért]
          (1)  A közkereseti társaság tagjai egyetemlegesen kötelesek helytállni a
               társaságnak a társasági vagyon által nem fedezett kötelezettségeiért.
          (2)  A társaság tagjaival szemben az (1) bekezdés szerinti helytállási
               kötelezettségük alapján perben állásuk esetén hozható marasztaló ítélet és
               vezethető végrehajtás.
          (3)  A tagok a társasággal együtt is perelhetők. A bíróság a tagokkal szemben
               hozott marasztaló ítélet végrehajtását akkor rendelheti el, ha a
               társasággal szemben a követelés végrehajtása eredménytelen volt.
          (4)  A társaságba belépő tag a belépése előtt keletkezett társasági
               kötelezettségekért a többi taggal azonos módon köteles helytállni. A tagok
               ezzel ellentétes megállapodása harmadik személyekkel szemben nem hatályos.

3:140. §       [A tag hitelezőjét megillető felmondás joga]
               A tag hitelezője a társaság vagyonából nem elégítheti ki a követelését. A
               hitelező követelésének fedezetéül az a vagyonhányad szolgál, amely a tagot
               a tagsági jogviszonya megszűnése esetére megilleti. Ha a hitelező e
               vagyonhányadra végrehajtást vezet, a tagot megillető felmondás jogát
               gyakorolhatja, és ennek eredményeként a tagnak kiadandó vagyonhányadból
               elégítheti ki a követelését.

3:141. §       [A társasági részesedés megszerzése házastársi vagyonközösség alapján]
               A társasági szerződés módosítása szükséges ahhoz, hogy a tag házastársa
               házastársi vagyonközösség vagy házastársi közös vagyon megosztása jogcímén
               a társaság tagjává váljon.

3:142. §       [A tagok gyűlésének hatásköre]
          (1)  A közkereseti társaság legfőbb szerve a tagok gyűlése.
          (2)  A tagok gyűlése legalább háromnegyedes szótöbbséggel meghozott határozattal
               bármely kérdés eldöntését a saját hatáskörébe vonhatja.
          (3)  A tagok gyűlése hatáskörébe tartozó kérdésekben a tagok ülés tartása nélkül
               is határozhatnak.

3:143. §       [A tagok gyűlése határozathozatalának szabályai]
          (1)  A határozathozatal során valamennyi tagnak azonos mértékű szavazata van.
               Semmis a társasági szerződés olyan rendelkezése, amely a tagot szavazati
               jogától megfosztja.
          (2)  A tagok gyűlése a leadható összes szavazatszámhoz viszonyított
               szótöbbséggel hozza meg a határozatát. A társasági szerződés ettől eltérő
               rendelkezése semmis.
          (3)  A határozathozatal szótöbbséggel történik.
          (4)  Legalább háromnegyedes szótöbbséggel meghozott határozat kell a vezető
               tisztségviselők visszahívásához. Valamennyi tag szavazatával egyhangúlag
               meghozott határozat kell a társasági szerződés módosításához, valamint a
               társaság átalakulásának, egyesülésének, szétválásának és jogutód nélküli
               megszűnésének az elhatározásához.
          (5)  A társasági szerződés módosítását valamennyi tagnak alá kell írnia.

3:144. §       [Ügyvezetés, képviselet]
          (1)  A közkereseti társaság ügyvezetését a tagok közül kijelölt vagy
               megválasztott egy vagy több ügyvezető látja el. Kijelölés vagy választás
               hiányában valamennyi tag ügyvezető.
          (2)  Semmis a társasági szerződés olyan rendelkezése, amely ügyvezetővé olyan
               személyt jelöl ki, aki nem tagja a társaságnak, vagy lehetővé teszi ilyen
               személy ügyvezetővé választását.

3:145. §       [Az ügyvezetők eljárása]
          (1)  Az ügyvezetők mindegyike önállóan járhat el. Az ügyvezető a másik ügyvezető
               tervezett vagy már megtett intézkedése ellen tiltakozhat. Ebben az esetben
               a tagok gyűlése jogosult az intézkedés felülbírálására. A tervezett
               intézkedés – a halaszthatatlan intézkedés kivételével – mindaddig nem
               tehető meg, amíg arról a tagok gyűlése nem határoz.
          (2)  Ha a társasági szerződés úgy rendelkezik, hogy több ügyvezető együttesen
               jár el, és az ügyvezetők között nincs egyetértés, bármelyikük jogosult az
               adott kérdésben a tagok gyűlésének a döntését kérni. A halaszthatatlan
               intézkedéseket az ügyvezetők önállóan is megtehetik. Az ilyen intézkedésről
               a többi ügyvezetőt késedelem nélkül tájékoztatni kell.

3:146. §       [A tagsági jogviszony megszűnésének esetei]
               A gazdasági társaságok közös szabályai között meghatározott eseteken túl
               megszűnik a tagsági jogviszony
               a)   a tagok közös megegyezésével;
               b)   a tag felmondásával;
               c)   a társasági részesedés átruházásával;
               d)   a tag halálával vagy megszűnésével; vagy
               e)   a taggal szembeni kizáró vagy összeférhetetlenségi ok bekövetkeztével.

3:147. §       [A tagsági jogviszony felmondása]
          (1)  A tag a tagsági jogviszonyát három hónapos felmondási idővel írásban
               felmondhatja. Határozatlan időre létesített társaság esetén e jog kizárása
               vagy korlátozása semmis.
          (2)  A tag a társaságban fennálló tagsági jogviszonyát írásban, az ok
               megjelölésével felmondhatja, ha a társaság másik tagja a társasági
               szerződést súlyosan megszegi, vagy olyan magatartást tanúsít, amely a vele
               való további együttműködést vagy a társaság céljainak elérését
               nagymértékben veszélyezteti.
          (3)  A felmondás érvénytelenségének megállapítása iránt a társaság a felmondás
               hatályossá válásától számított tizenöt napos jogvesztő határidőn belül
               indíthat pert a tag ellen.

3:148. §       [A társasági részesedés átruházása]
               A tag a tagsági jogviszonyon alapuló jogokból és kötelezettségekből álló
               társasági részesedését vagy annak egy hányadát a társaság más tagjára vagy
               harmadik személyre átruházhatja. Az átruházó szerződést írásba kell
               foglalni. Az átruházó szerződés akkor válik hatályossá, ha a társaság a
               társasági szerződést az átruházásnak megfelelően módosítja.

3:149. §       [A tag halála vagy megszűnése]
               A meghalt tag örököse, illetve a megszűnt tag jogutódja a társaság többi
               tagjával való megegyezés alapján a társaságba tagként beléphet. A taggá
               váló örökös, illetve jogutód nem köteles vagyoni hozzájárulást teljesíteni.

3:150. §       [Elszámolás a tagsági jogviszony megszűnése esetén]
          (1)  A tagsági jogviszony megszűnése esetén a volt taggal, örökösével vagy
               jogutódjával a társaság köteles elszámolni, kivéve, ha a társasági
               részesedés átruházására került sor, vagy ha a tag örököse, illetve
               jogutódja a társaságba tagként belépett.
          (2)  Az elszámolás során meg kell állapítani, hogy a tagsági jogviszony
               megszűnésének időpontjában milyen forgalmi értéket képviselt a társaság
               vagyona, és abból a tag vagyoni hozzájárulásával arányos részt kell pénzben
               kifizetni a volt tagnak vagy örökösének, illetve jogutódjának a tagsági
               viszony megszűnésétől számított három hónapon belül.
          (3)  Semmis a társasági szerződés olyan rendelkezése, amely az elszámolási
               kötelezettséget kizárja, korlátozza vagy annak szabályait a tagra nézve az
               e törvényben meghatározottaknál kedvezőtlenebbül állapítja meg.

3:151. §       [A társasági tartozásokért való felelősség a tagsági jogviszony megszűnése
          esetén]
          (1)  A társaság volt tagja és a megszűnt tagnak a társaságba be nem lépett
               jogutódja a tagsági jogviszony megszűnésétől számított ötéves jogvesztő
               határidőn belül ugyanúgy köteles helytállni a tagsági jogviszony megszűnése
               előtt keletkezett társasági tartozásokért, mint a tag a tagsági jogviszonya
               fennállása alatt.
          (2)  A meghalt tagnak a társaságba be nem lépett örököse a tag halálától
               számított ötéves jogvesztő határidőn belül a hagyatéki tartozásokért való
               felelősség szabályai szerint köteles helytállni a tag halála előtt
               keletkezett társasági tartozásokért.

3:152. §       [A társaság jogutód nélküli megszűnése]
          (1)  A jogi személy jogutód nélküli megszűnésének általános esetein túl a
               közkereseti társaság jogutód nélkül megszűnik abban az esetben is, ha
               tagjainak száma egy főre csökken, és az ettől számított hat hónapos
               jogvesztő határidőn belül a társaság nem jelenti be a nyilvántartó
               bíróságnál újabb tagnak a társaságba való belépését.
          (2)  Az új tag belépéséig vagy ennek hiányában a jogutód nélküli megszűnésig
               vagy a felszámoló kirendeléséig az egyedüli tag jogosult dönteni a tagok
               gyűlése hatáskörébe tartozó kérdésekben, és őt kell a társaság vezető
               tisztségviselőjének tekinteni, feltéve, hogy megfelel a vezető
               tisztségviselőkre vonatkozó törvényi előírásoknak. Ha a társaságnak nem
               maradt ilyen tagja, a társaság részére a nyilvántartó bíróság
               felügyelőbiztost rendel ki.

3:153. §       [A közkereseti társaság és a betéti társaság közötti átalakulás]
          (1)  A közkereseti társaság betéti társasággá és a betéti társaság közkereseti
               társasággá a gazdasági társaságok átalakulására vonatkozó szabályok
               alkalmazása nélkül, társasági szerződése módosításával alakulhat át.
          (2)  A társaság betéti társasággá való átalakulása során kültaggá váló tag az
               átalakulástól számított ötéves jogvesztő határidőn belül korlátlanul
               köteles helytállni a társaságnak az átalakulás előtt keletkezett
               tartozásaiért.
          (3)  A társasági tevékenység megváltozott formában való továbbfolytatásában
               részt venni nem kívánó tagokkal a tagsági viszony megszűnése esetén
               irányadó szabályok megfelelő alkalmazásával kell elszámolni.

XII. CÍM
A BETÉTI TÁRSASÁG

3:154. §       [A betéti társaság fogalma]
               A betéti társaság (bt.) létesítésére irányuló társasági szerződés
               megkötésével a társaság tagjai arra vállalnak kötelezettséget, hogy a
               társaság gazdasági tevékenységének céljára a társaság részére vagyoni
               hozzájárulást teljesítenek, továbbá legalább az egyik tag (a továbbiakban:
               beltag) vállalja, hogy a társaságnak a társasági vagyon által nem fedezett
               kötelezettségeiért a többi beltaggal egyetemlegesen köteles helytállni, míg
               legalább egy másik tag (a továbbiakban: kültag) a társasági
               kötelezettségekért – ha e törvény eltérően nem rendelkezik – nem tartozik
               helytállási kötelezettséggel.

3:155. §       [A betéti társaságra alkalmazandó szabályok]
               A betéti társaságra – az e címben foglalt eltérésekkel – a közkereseti
               társaságra vonatkozó rendelkezéseket kell megfelelően alkalmazni.

3:156. §       [Ügyvezetés]
               A kültag nem lehet a társaság vezető tisztségviselője.

3:157. §       [A tagi felelősség változása]
               Ha a társaság beltagja kültaggá válik, a kültaggá válástól számított ötéves
               jogvesztő határidőn belül a beltagra vonatkozó rendelkezések szerint áll
               helyt a módosítást megelőzően keletkezett társasági tartozásokért.

3:158. §       [A társaság jogutód nélküli megszűnése]
          (1)  A jogi személy jogutód nélküli megszűnésének általános esetein túl a betéti
               társaság jogutód nélkül megszűnik abban az esetben is, ha valamennyi beltag
               vagy valamennyi kültag tagsági jogviszonya megszűnik, és az ettől számított
               hat hónapos jogvesztő határidőn belül a társaság nem jelenti be a
               nyilvántartó bíróságnak, hogy a társasági szerződés megfelelő módosításával
               helyreállította a betéti társaságként való működés feltételeit, vagy azt,
               hogy a betéti társaságot közkereseti társasággá alakította át.
          (2)  Ha a beltagok vagy kültagok hiánya vagy a társasági tagok számának egy főre
               csökkenése következtében a társaságnak nem maradt vezető tisztségviselője,
               a társasági szerződés módosításáig vagy a szerződés módosításának hiányában
               a jogutód nélküli megszűnésig vagy a felszámoló kirendeléséig az a tag
               minősül vezető tisztségviselőnek, aki megfelel a vezető tisztségviselőkre
               vonatkozó törvényi előírásoknak. Ebben az esetben a társaság vezető
               tisztségviselője kültag is lehet. Ha a társaságnak nem maradt ilyen tagja,
               a társaság részére a nyilvántartó bíróság felügyelőbiztost rendel ki.

XIII. CÍM
A KORLÁTOLT FELELŐSSÉGŰ TÁRSASÁG

3:159. §       [A korlátolt felelősségű társaság fogalma]
               A korlátolt felelősségű társaság (kft.) olyan gazdasági társaság, amely
               előre meghatározott összegű törzsbetétekből álló törzstőkével alakul, és
               amelynél a tag kötelezettsége a társasággal szemben törzsbetétének
               szolgáltatására és a társasági szerződésben megállapított egyéb vagyoni
               értékű szolgáltatásra terjed ki. A társaság kötelezettségeiért – ha e
               törvény eltérően nem rendelkezik – a tag nem köteles helytállni.

XXIII. FEJEZET
A társaság alapítása

3:160. §       [A nyilvános felhívás tilalma]
               Nem lehet a tagokat nyilvános felhívás útján gyűjteni.

3:161. §       [A törzstőke és a törzsbetét fogalma és mértéke]
          (1)  A törzsbetét a tag vagyoni hozzájárulása. A tagok törzsbetétei különböző
               mértékűek lehetnek; az egyes törzsbetétek mértéke nem lehet kevesebb
               százezer forintnál.
          (2)  Minden tagnak egy törzsbetéte lehet.
          (3)  Ha egy törzsbetét szolgáltatására több személy közösen vállal
               kötelezettséget, a kötelezettséget vállaló személyeket a törzsbetét
               szolgáltatásának kötelezettsége egyetemlegesen terheli.
          (4)  A törzsbetétek összege a törzstőke, amely nem lehet kevesebb hárommillió
               forintnál.

3:162. §       [A pénzbeli vagyoni hozzájárulás szolgáltatása]
          (1)  Ha a társasági szerződés úgy rendelkezik, hogy a nyilvántartásba vételi
               kérelem benyújtásáig valamelyik tag a pénzbetétének felénél kisebb összeget
               köteles befizetni, vagy a társasági szerződés a nyilvántartásba vételi
               kérelem benyújtásáig be nem fizetett pénzbeli vagyoni hozzájárulás
               szolgáltatására a társaság nyilvántartásba vételétől számított egy évnél
               hosszabb határidőt állapít meg, a társaság mindaddig nem fizethet
               osztalékot a tagoknak, amíg a ki nem fizetett és a tagok törzsbetétére az
               osztalékfizetés szabályai szerint elszámolt nyereség a tagok által
               teljesített pénzbeli vagyoni hozzájárulással együtt el nem éri a törzstőke
               mértékét.
          (2)  Az (1) bekezdésben meghatározott esetben a tagok a még nem teljesített
               pénzbeli vagyoni hozzájárulásuk összegének erejéig kötelesek helytállni a
               társaság tartozásaiért.

3:163. §       [A nem pénzbeli vagyoni hozzájárulás teljesítése]
          (1)  Ha alapításkor a nem pénzbeli vagyoni hozzájárulás értéke eléri vagy
               meghaladja a törzstőke felét, a nem pénzbeli vagyoni hozzájárulást a
               nyilvántartásba-vételi kérelem benyújtásáig teljes egészében a társaság
               rendelkezésére kell bocsátani.
          (2)  Ha a nem pénzbeli vagyoni hozzájárulást a társaság alapításakor nem
               bocsátották teljes egészében a társaság rendelkezésére, a fennmaradó nem
               pénzbeli vagyoni hozzájárulást a társasági szerződésben meghatározott
               időpontig kell szolgáltatni. A társasági szerződésnek a nyilvántartásba
               vételtől számított három évnél hosszabb határidőt megállapító rendelkezése
               – a három évet meghaladó részében – semmis.

XXIV. FEJEZET
Az üzletrész

3:164. §       [Az üzletrész fogalma]
          (1)  Az üzletrész a törzsbetéthez kapcsolódó tagsági jogok és kötelezettségek
               összessége. Az üzletrész a társaság nyilvántartásba vételével keletkezik.
          (2)  Az üzletrész mértéke a tagok törzsbetétjéhez igazodik. Azonos mértékű
               üzletrészhez azonos tagsági jogok fűződnek.

3:165. §       [Közös tulajdon az üzletrészen]
          (1)  Egy üzletrésznek több jogosultja is lehet. Ezek a személyek a társasággal
               szemben egy tagnak számítanak, jogaikat közös képviselőjük útján
               gyakorolhatják, és a tagot terhelő kötelezettségekért egyetemlegesen
               kötelesek helytállni. A közös képviselőt a jogosultak maguk közül
               választják meg a tulajdoni hányaduk szerinti szavazati jog gyakorlásával.
          (2)  A közös képviselőnek a jogosultak személyében és tulajdoni hányadában
               beállt valamennyi változást be kell jelentenie a társaságnak. A képviselő
               személyének megváltozását az új közös képviselőnek kell bejelentenie.

3:166. §       [Az üzletrész tagok közötti átruházása]
          (1)  Az üzletrész a társaság tagjai között szabadon átruházható.
          (2)  Ha a tagok a társasági szerződésben egymás javára az üzletrész
               pénzszolgáltatás ellenében történő átruházása esetére az üzletrész másokat
               megelőző megszerzésére irányuló jogot biztosítanak, arra az elővásárlási
               jogra vonatkozó rendelkezéseket megfelelően alkalmazni kell. E jog a
               tagokat üzletrészeik egymáshoz viszonyított mértéke szerint, arányosan
               illeti meg.

3:167. §       [Az üzletrész kívülálló személyre történő átruházása]
          (1)  Az üzletrészt kívülálló személyre akkor lehet átruházni, ha a tag a
               törzsbetétét teljes mértékben szolgáltatta, kivéve, ha az átruházásra azért
               kerül sor, mert a vagyoni hozzájárulás, illetve a pótbefizetés
               teljesítésének elmulasztása vagy kizárás miatt a tag tagsági viszonya
               megszűnt.
          (2)  A pénzszolgáltatás ellenében átruházni kívánt üzletrész megszerzésére a
               többi tag, a társaság vagy a társaság által kijelölt személy – ebben a
               sorrendben – az elővásárlási jogra vonatkozó rendelkezések megfelelő
               alkalmazásával másokat megelőzően jogosult. E jog átruházása semmis. Az
               üzletrész másokat megelőző megszerzésére irányuló jog a tagokat
               üzletrészeik egymáshoz viszonyított mértéke szerint, arányosan illeti meg.
          (3)  Az üzletrész másokat megelőző megszerzésére irányuló jognak a társaság
               általi gyakorlásáról és e jog gyakorlására harmadik személy kijelöléséről a
               társaság taggyűlése dönt.
          (4)  Az üzletrész másokat megelőző megszerzésére irányuló jog megsértésével
               kötött szerződés hatálytalanságának megállapítása iránt a szerződéskötéstől
               számított egyéves jogvesztő határidőn belül lehet pert indítani.
          (5)  Ha a tag az ajánlat közlésétől számított tizenöt napon belül, a társaság
               vagy a társaság által kijelölt személy az ajánlat közlésétől számított
               harminc napon belül nem nyilatkozik, úgy kell tekinteni, hogy jogával nem
               kívánt élni.
          (6)  Ha a társasági szerződés az üzletrész kívülálló személyre történő
               átruházását a társaság beleegyezéséhez köti, a beleegyezés megadásáról a
               taggyűlés dönt. Ha a társaság az átruházási szándék bejelentésétől
               számított harminc napon belül nem nyilatkozik, a beleegyezést megadottnak
               kell tekinteni. Semmis a társasági szerződés azon rendelkezése, amely ennél
               hosszabb határidőt biztosít.
          (7)  A társasági szerződésben az üzletrész pénzszolgáltatás ellenében, kívülálló
               személyre történő átruházása érvényesen nem zárható ki.
          (8)  A (2)–(6) bekezdés rendelkezéseit megfelelően alkalmazni kell az üzletrész
               végrehajtási eljárás keretében történő értékesítése esetén.

3:168. §       [Az üzletrész átruházásának közös szabályai]
          (1)  Az üzletrész átruházását írásba kell foglalni. Az üzletrész átruházása a
               társasági szerződés módosítását nem igényli.
          (2)  A jogosultak személyének megváltozását és annak időpontját a tagjegyzékbe
               való bejegyzés céljából az üzletrész megszerzője a szerzéstől számított
               nyolc napon belül köteles bejelenteni a társaságnak. A bejelentést
               közokiratban vagy teljes bizonyító erejű magánokiratban kell megtenni, és
               mellékelni kell hozzá az üzletrész-átruházási szerződést. A bejelentésben
               nyilatkozni kell a megszerzés tényén kívül arról is, hogy az üzletrész
               megszerzője a társasági szerződés rendelkezéseit magára nézve kötelezőnek
               ismeri el.

3:169. §       [Az üzletrész átruházásának joghatásai]
          (1)  Az üzletrész átruházása esetén az átruházónak a tagsági jogviszonyból eredő
               jogai és kötelezettségei az üzletrész megszerzőjére szállnak át.
          (2)  Az üzletrész átruházása folytán bekövetkezett tagváltozás a társasággal
               szemben annak bejelentéstől hatályos; az üzletrész új jogosultját a
               társasággal szemben a nyilvántartásba vételtől függetlenül a bejelentéstől
               illetik meg a tagsági jogviszonyból eredő jogosultságok, és terhelik a
               tagsággal járó kötelezettségek.

3:170. §       [Az üzletrész öröklése és átszállása a jogutódra]
          (1)  A tag halála esetén örököse, a jogi személy tag átalakulása, egyesülése,
               szétválása vagy jogszabály alapján az üzletrésze tekintetében bekövetkezett
               jogutódlása esetén a jogutód – az örökösi minőség vagy a jogutódlás
               igazolása mellett – kérheti az ügyvezetőtől a tagjegyzékbe való
               bejegyzését.
          (2)  Az ügyvezető megtagadhatja az örökös vagy a jogutód bejegyzését, ha a
               társasági szerződés által erre feljogosított személyek a társasági
               szerződésben meghatározott feltételek szerint az üzletrész magukhoz
               váltásáról az örökös vagy a jogutód bejegyzési kérelmének hatályossá
               válásától számított harminc napos, jogvesztő határidőn belül nyilatkoznak,
               és az üzletrész forgalmi értékét az örökösnek vagy a jogutódnak kifizetik.
               Semmis a társasági szerződés olyan rendelkezése, amely harminc napnál
               hosszabb határidőt állapít meg.

3:171. §       [Jogi személy tag jogutód nélküli megszűnésének hatása az üzletrészre]
               Ha a jogi személy tag jogutód nélkül úgy szűnik meg, hogy üzletrészének sem
               a törlését megelőző, sem az üzletrészre kiterjedően lefolytatott
               vagyonrendezési eljárás alapján nincs új jogosultja, a társaság az
               üzletrész bevonásáról vagy az üzletrész tagok közötti – törzsbetéteik
               arányában történő – felosztásáról köteles dönteni.

3:172. §       [Üzletrész a házastársi vagyonban]
          (1)  Ha a tag az üzletrészét házastársi közös vagyonból szerezte, a bíróság a
               házassági vagyonjogi perben a nem tag házastárs kérelmére, e törvény és a
               társasági szerződés üzletrész-átruházásra vonatkozó rendelkezéseinek
               megfelelő alkalmazásával juttathat társasági üzletrészt vagy
               üzletrészhányadot; ebben az esetben az üzletrész másokat megelőző
               megszerzésére irányuló jog, valamint a törzsbetét teljes mértékben történő
               szolgáltatására vonatkozó feltétel nem érvényesül.
          (2)  Az (1) bekezdésben foglaltakat megfelelően alkalmazni kell abban az esetben
               is, ha a házastársi közös vagyon megosztásáról a házastársak az üzletrész
               vonatkozásában megállapodtak.

3:173. §       [Az üzletrész felosztása]
          (1)  Az üzletrész
               a)   átruházás;
               b)   a jogi személy tag szétválása folytán az üzletrésze tekintetében
                    bekövetkezett jogutódlás;
               c)   öröklés;
               d)   a házastársi közös vagyon megosztása;
               e)   új jogosult hiányában a tag jogutód nélküli megszűnése
               esetén osztható fel.
          (2)  Az üzletrész felosztásához a taggyűlés hozzájárulása szükséges.
          (3)  A társasági szerződésnek az (1) és a (2) bekezdésben foglalt szabályoktól
               eltérő rendelkezése semmis.

3:174. §       [A saját üzletrész megszerzésének feltételei]
          (1)  A korlátolt felelősségű társaság saját üzletrészét átruházással a taggyűlés
               határozata alapján szerezheti meg.
          (2)  A társaság a saját üzletrészét ellenérték fejében a törzstőkén felüli
               vagyona terhére szerezheti meg. A társaság saját üzletrészét nem szerezheti
               meg ellenérték fejében, ha osztalék fizetéséről sem határozhatna. A saját
               üzletrészért nyújtandó ellenérték fedezetének megállapításával
               összefüggésben a beszámolóban és a közbenső mérlegben foglaltakat a mérleg
               fordulónapját követő hat hónapon belül lehet figyelembe venni.
          (3)  A társaság azokat az üzletrészeket szerezheti meg, amelyek esetén a
               törzsbetétet teljes mértékben szolgáltatták.
          (4)  A társaság saját üzletrészeinek alapjául szolgáló törzsbetétek összege nem
               haladhatja meg a törzstőke ötven százalékát.

3:175. §       [A saját üzletrész alapján gyakorolható jogok]
          (1)  A társaság saját üzletrésze alapján tagsági jogokat nem gyakorolhat, ezen
               üzletrészt a határozatképesség megállapításánál figyelmen kívül kell
               hagyni.
          (2)  A társaságot a saját üzletrész után osztalék nem illeti meg. A saját
               üzletrészre eső osztalékot az osztalékra jogosult tagok között
               törzsbetéteik arányában kell felosztani.
          (3)  A társaság által ellenérték fejében megszerzett üzletrészt a vásárlástól
               számított egy éven belül a társaság köteles elidegeníteni, a tagoknak
               törzsbetéteik arányában térítés nélkül átadni vagy a törzstőke-leszállítás
               szabályainak alkalmazásával bevonni.

3:176. §       [Az üzletrész bevonása]
          (1)  Az üzletrész bevonása a legfőbb szerv döntése, amelynek következtében az
               üzletrészben foglalt tagsági jogok és kötelezettségek összessége, és az
               üzletrész jogosultjának tagsági viszonya megszűnik.
          (2)  Üzletrész bevonása esetén az üzletrész alapjául szolgáló törzsbetét
               összegével a törzstőkét le kell szállítani.

3:177. §       [Az üzletrész értékesítése]
          (1)  Ha a tagot a bíróság kizárja a társaságból, vagy a tag tagsági viszonya a
               vagyoni hozzájárulás vagy a pótbefizetés teljesítésének elmaradása miatt
               szűnt meg, a volt tag üzletrészét értékesíteni kell.
          (2)  Az értékesítés feltételeiről és módjáról a volt tagnak és a társaságnak a
               tagsági viszony megszűnésétől számított tizenöt napon belül kell
               megállapodnia. A megállapodásban meg kell határozni az értékesítés
               határidejét, ami nem lehet hosszabb három hónapnál, továbbá a minimális
               eladási árat, amelynek el kell érnie a volt tag által nem teljesített
               vagyoni hozzájárulás vagy pótbefizetés összegét. Ha a határidőn belül nem
               jön létre megállapodás, vagy a megállapodás szerinti határidőben nem
               történik meg az értékesítés, az üzletrészt a társaság a megállapodásra vagy
               az értékesítésre nyitva álló határidő lejártát követő negyvenöt napon belül
               nyilvános árverésen köteles értékesíteni.
          (3)  A társaság jogosult az értékesítés lebonyolítása érdekében az
               értékesítéshez szükséges intézkedések és nyilatkozatok megtételére.

3:178. §       [Az árverés meghirdetése]
          (1)  Ha az üzletrész értékesítésére árverés útján kerül sor, a társaság az
               árverés napját legalább nyolc nappal megelőzően köteles az árverésről
               hirdetményt közzétenni.
          (2)  A hirdetménynek tartalmaznia kell
               a)   a társaság nevét és székhelyét;
               b)   az árverés helyét és idejét;
               c)   az értékesítendő üzletrész lényeges adatait;
               d)   a kikiáltási árat; és
               e)   a vételár megfizetésének határidejét és módját.
          (3)  A kikiáltási ár nem lehet alacsonyabb, mint a társaságnak a volt taggal
               szemben a törzsbetét vagy pótbefizetés teljesítésének elmulasztása miatti
               követelése.

3:179. §       [Az árverés lebonyolítása]
          (1)  Az árverést közjegyző jelenlétében kell lebonyolítani, aki az árverésről
               készült jegyzőkönyvet közokiratba foglalja.
          (2)  Az árverésen a volt tagon kívül bárki tehet ajánlatot az üzletrész
               megvásárlására. Az ajánlat szerinti vételárnak a kikiáltási árat el kell
               érnie. A legmagasabb árajánlatot tevő személy ajánlati kötöttsége addig
               tart, amíg – az üzletrészre vonatkozó elővásárlási jogokra is tekintettel –
               az elfogadást rendes körülmények között várhatta.
          (3)  A legmagasabb árajánlat alapján a társaság tagjai, a társaság és a társaság
               által kijelölt harmadik személy az üzletrész kívülálló személyre történő
               átruházására vonatkozó szabályok megfelelő alkalmazásával az üzletrész
               másokat megelőző megszerzésére vonatkozó jogot gyakorolhatnak. Ha a
               jogosultak nem élnek e jogukkal, az árverésen tett legmagasabb árajánlatot
               kell elfogadni.
          (4)  Az üzletrész árverésen való értékesítése esetén a vevő a vételárat a
               társaságnak fizeti meg és a volt taggal a társaság számol el.

3:180. §       [Az értékesítésből befolyt vételár elszámolása]
          (1)  A vételárból a társaság igényt tarthat a volt tag által nem teljesített
               vagyoni hozzájárulás vagy pótbefizetés összegére. Ha a vételár ezt az
               összeget meghaladja, a többletből a társaság az értékesítés költségeinek
               megfelelő összegre jogosult; a vételár ezt meghaladó része a volt tagot
               illeti meg.
          (2)  Ha a befolyt vételár – az (1) bekezdésben foglaltak figyelembevételével –
               az értékesítés költségeire nem nyújt fedezetet, a vételárból meg nem térülő
               költségeket a volt tag köteles a társaság részére megtéríteni.

3:181. §       [Sikertelen árverés]
          (1)  Ha az árverésen senki nem tett legalább a kikiáltási árnak megfelelő
               ajánlatot, az árverést meghiúsultnak kell tekinteni.
          (2)  A tag kizárásának vagy tagsági viszonya megszűnésének időpontjától
               számított hat hónapon belül az üzletrészt tetszőleges alkalommal ismételten
               árverésre lehet bocsátani.
          (3)  Bármelyik sikertelen árverést követő harminc napon belül a társaság az
               üzletrészt bevonhatja.
          (4)  Ha a tag kizárásának vagy tagsági viszonya megszűnésének időpontjától
               számított hat hónapon belül a volt tag üzletrészét nem értékesítették, a
               társaság köteles bevonni az üzletrészt. Az üzletrész bevonása esetén a volt
               tag a társaság saját tőkéjéből ráeső részre az üzletrész értékesítéséből
               befolyt vételár elszámolására irányadó szabályok szerint tarthat igényt.

XXV. FEJEZET
Mellékszolgáltatás és pótbefizetés

3:182. §       [A mellékszolgáltatás]
          (1)  Ha a tag erre irányuló külön jogviszony hiányában személyesen közreműködik
               a társaság tevékenységében, ezzel összefüggésben ellenszolgáltatást a
               társasági szerződés rendelkezései szerint igényelhet. A társaság a taggal
               szemben a személyes közreműködés elmulasztására tekintettel akkor
               érvényesíthet igényt, ha ezt a társasági szerződés lehetővé teszi.
          (2)  Az üzletrész átruházása a mellékszolgáltatási kötelezettséget megszünteti,
               kivéve, ha azt az üzletrész megszerzője a társaság hozzájárulásával
               átvállalja.

3:183. §       [A pótbefizetés]
          (1)  Ha a társasági szerződés feljogosítja a taggyűlést arra, hogy a veszteségek
               fedezésére pótbefizetési kötelezettséget írjon elő a tagok számára, meg
               kell határozni azt a legmagasabb összeget, amelynek befizetésére a tag
               kötelezhető, továbbá a pótbefizetés elrendelhetőségének gyakoriságát.
          (2)  A pótbefizetés teljesítésének módját, ütemezését és teljesítésének
               határidejét a pótbefizetés elrendeléséről szóló taggyűlési határozatban
               kell meghatározni. A pótbefizetés összege a tag törzsbetétjét nem növeli. A
               pótbefizetés a nem pénzbeli vagyoni hozzájárulásokkal szemben érvényesülő
               követelményeknek megfelelő nem pénzbeli szolgáltatás útján is teljesíthető.
          (3)  A pótbefizetési kötelezettséget a törzsbetétek arányában kell meghatározni
               és teljesíteni.
          (4)  A pótbefizetés késedelmes teljesítése vagy teljesítésének elmulasztása
               esetén a tag vagyoni hozzájárulásának nemteljesítésére vonatkozó
               rendelkezéseket kell megfelelően alkalmazni.
          (5)  A veszteség pótlásához nem szükséges pótbefizetéseket a visszafizetés
               időpontjában a tagjegyzékben szereplő tagok részére vissza kell fizetni. A
               visszafizetésre a törzsbetétek teljes befizetése után kerülhet sor. A saját
               üzletrészre jutó pótbefizetést nem kell visszafizetni.

XXVI. FEJEZET
A társaság által teljesített kifizetések

3:184. §       [A tag javára történő kifizetések]
          (1)  A társaság saját tőkéjéből a tagok javára, azok tagsági jogviszonyára
               figyelemmel kifizetést a társaság fennállása során kizárólag az e
               törvényben meghatározott esetekben és – a törzstőke leszállításának esetét
               kivéve – az előző üzleti évi adózott eredménnyel kiegészített szabad
               eredménytartalékból teljesíthet. Nem kerülhet sor kifizetésre, ha a
               társaság helyesbített saját tőkéje nem éri el vagy a kifizetés
               következtében nem érné el a társaság törzstőkéjét, továbbá, ha a kifizetés
               veszélyeztetné a társaság fizetőképességét.
          (2)  A pénzbeli és a nem pénzbeli vagyoni értékű juttatás egyaránt kifizetésnek
               minősül.
          (3)  Azokat a kifizetéseket, amelyeket az (1) bekezdés rendelkezései ellenére
               teljesítettek, a társaság részére vissza kell fizetni.
          (4)  Az (1)–(3) bekezdésben foglaltakat megfelelően alkalmazni kell abban az
               esetben is, ha a tag nem a tagsági jogviszonyára tekintettel részesül
               kifizetésben.

3:185. §       [Az osztalék]
          (1)  A tagot a társaságnak a tag javára történő kifizetések céljából felosztható
               és a taggyűlés által felosztani rendelt saját tőkéjéből a törzsbetétek
               arányában meghatározott összeg (a továbbiakban: osztalék) illeti meg.
               Osztalékra az a tag jogosult, aki az osztalékfizetésről szóló döntés
               meghozatalának időpontjában a társasággal szemben a tagsági jogok
               gyakorlására jogosult. A tag osztalékra a már teljesített vagyoni
               hozzájárulása arányában jogosult.
          (2)  A taggyűlés az osztalékfizetésről a beszámoló elfogadásával egyidejűleg
               határoz.

3:186. §       [Az osztalékelőleg]
          (1)  A taggyűlés két, egymást követő beszámoló elfogadása közötti időszakban
               osztalékelőleg fizetéséről határozhat, ha
               a)   közbenső mérleg alapján megállapítható, hogy a társaság rendelkezik
                    osztalék fizetéséhez szükséges fedezettel;
               b)   a kifizetés nem haladja meg a közbenső mérlegben kimutatott adózott
                    eredménnyel kiegészített szabad eredménytartalék összegét; és
               c)   a társaságnak a helyesbített saját tőkéje a kifizetés folytán nem
                    csökken a törzstőke összege alá.
          (2)  Osztalékelőleg fizetésére az ügyvezető tesz javaslatot. Ha a társaságnál
               felügyelőbizottság működik, az ügyvezető javaslatához a felügyelőbizottság
               jóváhagyása szükséges.
          (3)  Ha az osztalékelőleg kifizetését követően elkészülő éves beszámolóból az
               állapítható meg, hogy osztalékfizetésre nincs lehetőség, az
               osztalékelőleget a tagok kötelesek visszafizetni.

3:187. §       [Az eltérő szabályozás tilalma]
               Semmis a társasági szerződés olyan kikötése, amely a társaság által
               teljesített kifizetésekre az e fejezetben foglaltaknál a tagokra nézve
               kedvezőbb szabályokat állapít meg.

XXVII. FEJEZET
A társaság szervezete

3:188. §       [A taggyűlés]
          (1)  A korlátolt felelősségű társaság legfőbb szerve a taggyűlés.
          (2)  A taggyűlés kizárólagos hatáskörébe tartozik az olyan szerződés
               megkötésének jóváhagyása, amelyet a társaság saját tagjával,
               ügyvezetőjével, felügyelőbizottsági tagjával, választott társasági
               könyvvizsgálójával vagy azok közeli hozzátartozójával köt.

3:189. §       [A taggyűlés kötelező összehívása]
          (1)  Az ügyvezető késedelem nélkül köteles összehívni a taggyűlést vagy annak
               ülés tartása nélküli döntéshozatalát kezdeményezni a szükséges intézkedések
               megtétele céljából, ha tudomására jut, hogy
               a)   a társaság saját tőkéje veszteség folytán a törzstőke felére csökkent;
               b)   a társaság saját tőkéje a törzstőke törvényben meghatározott minimális
                    összege alá csökkent;
               c)   a társaságot fizetésképtelenség fenyegeti vagy fizetéseit
                    megszüntette; vagy
               d)   ha vagyona tartozásait nem fedezi.
          (2)  Az (1) bekezdésben megjelölt esetekben a tagoknak határozniuk kell
               pótbefizetés előírásáról, a törzstőke mértékét elérő saját tőke más módon
               való biztosításáról vagy a törzstőke leszállításáról; mindezek hiányában a
               társaság átalakulását, egyesülését, szétválását vagy jogutód nélküli
               megszüntetését kell elhatározni. A taggyűlés ezzel kapcsolatos határozatait
               három hónapon belül végre kell hajtani.
          (3)  Ha a taggyűlés befejezését követő három hónapon belül az összehívására okot
               adó, az (1) bekezdés a) pontja szerinti körülmény változatlanul fennáll, a
               törzstőkét le kell szállítani.

3:190. §       [A napirend]
          (1)  A taggyűlésre a tagokat a napirend közlésével kell meghívni. A meghívók
               elküldése és a taggyűlés napja között legalább tizenöt napnak kell
               eltelnie. A társasági szerződés három napnál rövidebb időtartamot
               érvényesen nem határozhat meg.
          (2)  Ha a tag a napirend kiegészítésére a napirend részletezettségére vonatkozó
               szabályoknak megfelelő javaslatot tesz, az általa megjelölt kérdést
               napirendre tűzöttnek kell tekinteni, ha javaslatát a taggyűlés előtt
               legalább három nappal közli a tagokkal és az ügyvezetővel.

3:191. §       [A megismételt taggyűlés]
          (1)  Ha a taggyűlés nem volt határozatképes, a megismételt taggyűlés az eredeti
               napirenden szereplő ügyekben a jelenlevők által képviselt szavazati jog
               mértékétől függetlenül határozatképes, ha azt az eredeti időpontot legalább
               három és legfeljebb tizenöt nappal követő időpontra hívják össze. A
               társasági szerződés három napnál rövidebb összehívási határidőt előíró
               rendelkezése semmis.
          (2)  A határozatképtelenség miatt megismételt taggyűlés összehívása az eredeti
               taggyűlés meghívójában megjelölt feltételekkel történhet.

3:192. §       [Elektronikus hírközlő eszközök alkalmazása a taggyűlésen]
               Az elektronikus hírközlő eszköz közvetítésével tartott taggyűlésen
               elhangzottakat és a meghozott határozatokat úgy kell rögzíteni, hogy azok
               utóbb is ellenőrizhetőek legyenek. Ha a taggyűlésen hozott határozatot be
               kell nyújtani a nyilvántartó bírósághoz, jegyzőkönyvet kell készíteni,
               amelyet az ügyvezető aláírásával hitelesít.

3:193. §       [A taggyűlési jegyzőkönyv]
          (1)  Az ügyvezető köteles gondoskodni arról, hogy a taggyűlésről – az
               elektronikus hírközlő eszközök alkalmazásával megtartott taggyűlés
               kivételével – jegyzőkönyv készüljön. A jegyzőkönyv tartalmazza a taggyűlés
               helyét és idejét, a jelenlévőket és az általuk képviselt szavazati jog
               mértékét, továbbá a taggyűlésen lezajlott fontosabb eseményeket,
               nyilatkozatokat és a határozatokat, valamint az azokra leadott szavazatok
               és ellenszavazatok számát, valamint a szavazástól tartózkodókat vagy az
               abban részt nem vevőket.
          (2)  A jegyzőkönyvet az ügyvezető és egy – a taggyűlésen jelen levő,
               hitelesítőnek megválasztott – tag írja alá.

3:194. §       [A határozatok könyve]
               Az ügyvezető köteles a tagok által hozott határozatokat a határozatok
               könyvében nyilvántartani. A tagok által meghozott határozatokat
               meghozataluk után késedelem nélkül be kell vezetni a határozatok könyvébe.

3:195. §       [A tagok iratbetekintési joga]
          (1)  A taggyűlési jegyzőkönyvbe, továbbá az elektronikus hírközlő eszköz
               alkalmazásával megtartott taggyűlésről készült felvételekbe, valamint a
               határozatok könyvébe bármelyik tag betekinthet és az azokban foglaltakról
               másolatot kérhet. A társasági szerződés ettől eltérő rendelkezése semmis.
          (2)  Az írásos formában kiadott másolatot az ügyvezető aláírásával hitelesíti.

3:196. §       [A társaság ügyvezetése]
          (1)  A társaság ügyvezetését egy vagy több ügyvezető látja el. Az ügyvezető
               képviseleti jogának korlátozása, megosztása, és nyilatkozatának feltételhez
               vagy jóváhagyáshoz kötése harmadik személyekkel szemben nem hatályos.
          (2)  Ha a társaságnak több ügyvezetője van, az ügyvezetők önállóan jogosultak az
               ügyvezetés körében eljárni, azzal, hogy bármelyikük a másik ügyvezető
               tervezett vagy már megtett intézkedése ellen tiltakozhat. Ebben az esetben
               a tiltakozást a taggyűlés bírálja el, a taggyűlés döntéséig a tervezett
               intézkedés nem hajtható végre.
          (3)  Ha a társasági szerződés úgy rendelkezik, hogy valamennyi tag jogosult az
               ügyintézésre és képviseletre, ügyvezetőnek azokat a tagokat kell tekinteni,
               akik megfelelnek a vezető tisztségviselőkre vonatkozó rendelkezéseknek.
          (4)  Ha a társaságnak nem maradt ügyvezetője, a taggyűlés összehívására vagy a
               taggyűlés tartása nélküli döntéshozatal kezdeményezésére bármelyik tag
               jogosult. Ha erre a változás bekövetkeztétől számított harminc napon belül
               nem került sor, a taggyűlést bármelyik tag vagy hitelező kérelmére a
               nyilvántartó bíróság hívja össze vagy a taggyűlés összehívására, illetve a
               taggyűlés tartása nélküli döntéshozatal lebonyolítására az ezt kezdeményező
               tagot jogosítja fel.

3:197. §       [A tagjegyzék]
          (1)  Az ügyvezető a társaság tagjairól tagjegyzéket vezet.
          (2)  A tagjegyzékben fel kell tüntetni
               a)   valamennyi tag nevét, lakóhelyét vagy székhelyét és törzsbetétét;
               b)   a közös tulajdonban lévő üzletrész esetén az egyes jogosultak és a
                    közös képviselő nevét, lakóhelyét, illetve székhelyét, valamint a
                    közös törzsbetét mértékét;
               c)   a törzstőke mértékét;
               d)   a társasági szerződésnek a pótbefizetésekre és mellékszolgáltatásokra,
                    valamint az üzletrész átruházásának korlátozására vagy kizárására
                    vonatkozó esetleges rendelkezéseit.
          (3)  A tagjegyzék adataiban bekövetkező változásokat az ügyvezetőnek kell
               átvezetnie a tagjegyzéken és a módosított tagjegyzéket be kell nyújtania a
               nyilvántartó bírósághoz is.

XXVIII. FEJEZET
A törzstőke felemelése és leszállítása

3:198. §       [A törzstőke új törzsbetétek teljesítésével történő felemelésének
          elhatározása]
          (1)  Ha valamennyi tag teljes egészében szolgáltatta a törzsbetétjét, a tagok
               legalább háromnegyedes szótöbbséggel meghozott határozatukkal
               elhatározhatják a törzstőke újabb vagyoni hozzájárulás szolgáltatásával
               történő felemelését.
          (2)  A határozatnak tartalmaznia kell
               a)   a törzstőkeemelés mértékét;
               b)   annak meghatározását, hogy milyen összetételű és értékű vagyoni
                    hozzájárulásokkal kell teljesíteni a törzstőkeemelést;
               c)   nem pénzbeli vagyoni hozzájárulás esetén ennek tárgyát és értékét,
                    továbbá azt, hogy ennek teljesítésére mely személy jogosult;
               d)   azoknak a személyeknek a megjelölését, akik a pénzbeli hozzájárulások
                    teljesítésére jogosultak abban az esetben, ha az elsőbbségi joggal
                    rendelkezők nem vállalják a pénzbeli hozzájárulások teljes összegének
                    szolgáltatását, továbbá a kijelölt személyeknek a törzstőkeemelésben
                    való részvételi arányát; és
               e)   a vagyoni hozzájárulások teljesítési idejét.
          (3)  A törzstőke vagyoni hozzájárulások teljesítésével való emelése során a
               vagyoni hozzájárulások teljesítésének módjára, esedékességére, a késedelem
               jogkövetkezményeire, a nem pénzbeli vagyoni hozzájárulás értékéért viselt
               felelősségre vonatkozó szabályokat megfelelően alkalmazni kell.

3:199. §       [A vagyoni hozzájárulások teljesítése és az elsőbbségi jog gyakorlása]
          (1)  Vagyoni hozzájárulás szolgáltatásával megvalósuló törzstőkeemelés esetén a
               tagoknak a tőkeemelés elhatározásától számított tizenöt napon belül
               elsőbbségi joguk van arra, hogy a tőkeemelésben részt vegyenek.
          (2)  Ha a tag nem él a megadott határidőn belül elsőbbségi jogával, helyette
               további tizenöt napon belül a többi tag gyakorolhatja az elsőbbségi jogot.
               Ha a tagok nem éltek elsőbbségi jogukkal, a taggyűlés által kijelölt
               személyek jogosultak a tőkeemelés során vagyoni hozzájárulás
               szolgáltatására.
          (3)  Az elsőbbségi jog gyakorlására a tagok törzsbetéteik arányában jogosultak.

3:200. §       [A törzstőkeemelés átvezetése a társasági szerződésben]
          (1)  Ha a tőkeemelésről szóló határozatban meghatározott mértékű és összetételű
               vagyoni hozzájárulás szolgáltatására vonatkozó kötelezettségvállalásokat
               tettek az erre jogosultak, akkor a társaság köteles társasági szerződését a
               felemelt törzstőkének megfelelően módosítani. Ha ezzel a tagok elsőbbségi
               joga nem sérül, egy taggyűlésen is lehet dönteni a törzstőke felemeléséről
               és a társasági szerződés módosításáról.
          (2)  A tőkeemelésben részt vevő új tagoknak közokiratban vagy teljes bizonyító
               erejű magánokiratban kell nyilatkozniuk arról, hogy a társasági szerződés
               rendelkezéseit magukra nézve kötelezőnek ismerik el.

3:201. §       [A törzstőke felemelése törzstőkén felüli vagyonból]
          (1)  A társaság a tagok legalább háromnegyedes szótöbbséggel meghozott
               határozatával a törzstőkét a törzstőkén felüli vagyonából akkor emelheti
               fel, ha a felemelt törzstőke nem haladja meg a társaság saját tőkéjét, és a
               társaság előző üzleti évre vonatkozó beszámolójának mérlege vagy a tárgyévi
               közbenső mérlege szerint a társaság rendelkezik olyan törzstőkén felüli
               vagyonnal, amely törzstőkeemelésre fordítható. A törzstőke felemelésének
               fedezetét a társaság hat hónapnál nem régebbi fordulónappal készült
               beszámolója vagy közbenső mérlege alapján kell igazolni.
          (2)  A törzstőkén felüli vagyonból történt törzstőkeemelés a tagok törzsbetéteit
               a korábbi törzsbetétek arányában növeli.

3:202. §       [A törzstőke leszállításáról szóló határozat]
          (1)  A társaság tőkekivonás, veszteségrendezés vagy a saját tőke más elemeinek
               növelése céljából, a tagok legalább háromnegyedes többséggel meghozott
               határozatával elhatározhatja a törzstőke leszállítását. A törzstőke
               kötelező leszállítása esetén a határozatot a társaság taggyűlése az e
               törvényben meghatározott ok bekövetkeztéről való tudomásszerzéstől
               számított harminc napon belül köteles meghozni.
          (2)  A határozatban meg kell határozni
               a)   a leszállított törzstőke nagyságát;
               b)   a tagok törzsbetéteinek a törzstőke-leszállítás utáni mértékét; és
               c)   a törzstőke-leszállítás indokát.
          (3)  A törzstőke-leszállítás összege az egyes tagok törzsbetéteit törzsbetéteik
               arányában csökkenti.
          (4)  A társaság akkor határozhat a törzstőkének az e törvényben meghatározott
               minimális összege alá történő leszállításáról, ha a törzstőke
               leszállításával egyidejűleg elhatározott törzstőkeemelés megtörténik, és
               így a törzstőke legalább a törzstőkének az e törvényben meghatározott
               minimális összegét eléri.

3:203. §       [A törzstőke leszállításáról hozott határozat közzététele]
          (1)  Az ügyvezető a törzstőke leszállításáról szóló határozat meghozatalát
               követő harminc napon belül köteles azt a nyilvántartó bíróságnak
               bejelenteni és intézkedni a törzstőke leszállításáról hozott döntésnek két
               alkalommal történő hirdetményi közzétételéről. A két közzététel között
               legalább harminc napnak kell eltelnie.
          (2)  A hirdetménynek tartalmaznia kell a törzstőke leszállításáról szóló döntés
               tartalmát, valamint – ha a társaság hitelezőinek biztosíték iránti igényük
               lehet – a társaság hitelezőinek szóló, a hitelezők biztosíték iránti
               igényének bejelentésére vonatkozó felhívást.
          (3)  A társaság az ismert hitelezőknek a hirdetmény első közzétételével
               egyidejűleg közvetlenül is köteles a hirdetménnyel azonos tartalmú
               értesítést küldeni.

3:204. §       [Biztosíték a hitelezők számára]
          (1)  A társasággal szemben a törzstőke leszállításáról szóló hirdetmény első
               közzétételét megelőzően keletkezett követelés jogosultja megfelelő
               biztosítékot igényelhet a társaságtól, kivéve, ha
               a)   már rendelkezik a törzstőke-leszállításhoz kapcsolódó kockázattal
                    arányos biztosítékkal;
               b)   a társaság törzstőke-leszállítás utáni pénzügyi, vagyoni helyzetére
                    figyelemmel a biztosítékadás indokolatlan;
               c)   a törzstőke leszállítására a társaság törzstőkéjén felüli lekötött
                    tartalék javára történő átcsoportosítás céljából kerül sor, és a
                    törzstőke-leszállításról hozott határozatot megelőző öt évben a
                    társaság nem hajtott végre tartalékképzési céllal törzstőke-
                    leszállítást; vagy
               d)   a törzstőke leszállítása kötelező.
          (2)  Az (1) bekezdés c) pont szerinti esetben a törzstőke terhére képzett
               tartalék nem haladhatja meg a társaság törzstőkéjének tíz százalékát. Az
               így képzett lekötött tartalék a társasági veszteségek csökkentésére vagy
               utóbb a társaság törzstőkéjének a felemelésére fordítható, tilos abból a
               tagok javára kifizetést teljesíteni.
          (3)  A társaság hitelezői a törzstőke leszállításáról szóló hirdetmény második
               közzétételétől számított harmincnapos jogvesztő határidőn belül jelenthetik
               be, ha a társaság törzstőkéjének leszállításával összefüggésben megfelelő
               biztosítékra tartanak igényt.
          (4)  A társaság a kérelem előterjesztésére biztosított határidő lejártát követő
               nyolc napon belül köteles megfelelő biztosítékot nyújtani vagy a kérelem
               elutasításáról szóló, indokolással ellátott határozatot a hitelezőnek
               megküldeni. Az elutasító vagy nem megfelelő biztosíték nyújtásáról szóló
               határozat felülvizsgálatát az érintett hitelező a határozat kézhezvételétől
               számított nyolcnapos jogvesztő határidőn belül a nyilvántartó bíróságtól
               kérheti.
          (5)  A törzstőke leszállítása mindaddig nem jegyezhető be a nyilvántartásba,
               amíg az arra jogosult hitelező nem kap megfelelő biztosítékot, vagy a
               hitelező kérelmét elutasító bírósági határozat jogerőre nem emelkedett.

3:205. §       [A törzstőke leszállításának meghiúsulása]
          (1)  Meghiúsul a törzstőke leszállítása, ha a társaság az erre előírt határidőn
               belül nem nyújt megfelelő biztosítékot az erre jogosult hitelezőknek. A
               törzstőke leszállításának meghiúsulását a nyilvántartó bíróságnak be kell
               jelenteni.
          (2)  Ha a törzstőke kötelező leszállítását nem lehet végrehajtani, és a
               meghiúsulástól számított harminc napon belül a társaság a kötelező
               tőkeleszállítás okát nem szünteti meg, a társaság köteles határozni az
               átalakulásról, egyesülésről, szétválásról vagy jogutód nélküli
               megszűnésről.

3:206. §       [A társasági szerződés módosítása és a törzstőke leszállításának
          bejegyzése]
          (1)  A társaság akkor dönthet a társasági szerződésnek a leszállított
               törzstőkének megfelelő módosításáról, ha a hitelezői igények bejelentésére
               szabott határidő alatt nem jelentettek be hitelezői igényt, vagy a társaság
               a hitelezők megfelelő biztosíték nyújtása iránti igényének eleget tett. A
               társasági szerződést a törzstőke leszállításáról szóló határozattal akkor
               lehet módosítani, ha az arra jogosult hitelezők megfelelő biztosíték iránti
               igényét a társaság kielégíti.
          (2)  A törzstőke leszállításának a bejegyzésére akkor kerülhet sor, ha a
               társaság igazolja, hogy a hitelezők felhívása megtörtént, és az erre
               jogosult hitelezők megfelelő biztosítékot kaptak.
          (3)  A törzstőke leszállításának eredményeként a tagok részére kifizetést
               teljesíteni a törzstőke leszállításának bejegyzését követően lehet.

XXIX. FEJEZET
A társaság jogutód nélküli megszűnése

3:207. §       [A vagyon felosztása]
          (1)  A társaság jogutód nélküli megszűnése esetén a hitelezők kielégítése után
               fennmaradó vagyonból először a pótbefizetéseket kell visszatéríteni, majd a
               további részt a törzsbetétek arányában kell felosztani a társaság tagjai
               között.
          (2)  Ha a megszűnő társaság tulajdonában saját üzletrész volt, az arra eső
               vagyonhányadot a többi tag között kell felosztani törzsbetéteik arányában.
          (3)  Ha a végelszámolás megindításakor vagy a felszámolás elrendelésekor a
               társaság törzstőkéje még nem került teljes egészében befizetésre, a
               végelszámoló és a felszámoló jogosult a még nem teljesített befizetésekre
               vonatkozó kötelezettséget azonnal esedékessé tenni és annak teljesítését a
               tagoktól megkövetelni, ha arra a társaság tartozásainak kiegyenlítése
               érdekében szükség van.

XXX. FEJEZET
Az egyszemélyes társaság

3:208. §       [Az egyszemélyes társaság létrejötte]
          (1)  Ha egy személy alapít korlátolt felelősségű társaságot, az alapító köteles
               a nem pénzbeli vagyoni hozzájárulást a nyilvántartásba vételi kérelem
               benyújtásáig teljes egészében a társaság rendelkezésére bocsátani. Az
               alapító okirat ezzel ellentétes rendelkezése semmis.
          (2)  Egyszemélyes társaság jön létre akkor is, ha egy többszemélyes társaság
               valamennyi üzletrészét ugyanaz a tag szerzi meg. A társaság egyszemélyessé
               válásától kezdődően az egyszemélyes társaságra vonatkozó szabályok szerint
               működik, de társasági szerződés helyett akkor kell alapító okiratot
               készíteni, ha az egyszemélyessé válástól számított egy éven belül nem
               jelent be újabb tagot.
          (3)  Az egyszemélyes korlátolt felelősségű társaság tagjának felelősségére a
               minősített többséget biztosító befolyásra vonatkozó szabályokat megfelelően
               alkalmazni kell.

3:209. §       [Egyszemélyes társaság működése]
          (1)  Az egyszemélyes társaság és annak tagja közötti szerződést közokiratba vagy
               teljes bizonyító erejű magánokiratba kell foglalni.
          (2)  Egyszemélyes társaság a saját üzletrészét nem szerezheti meg.
          (3)  Ha az egyszemélyes társaság az üzletrész felosztása vagy a törzstőke
               felemelése folytán új tagokkal egészül ki és így többszemélyes társasággá
               válik, a tagok kötelesek az alapító okiratot társasági szerződésre
               módosítani.

XIV. CÍM
RÉSZVÉNYTÁRSASÁG

XXXI. FEJEZET
Általános rendelkezések

3:210. §       [A részvénytársaság fogalma]
               A részvénytársaság olyan gazdasági társaság, amely előre meghatározott
               számú és névértékű részvényből álló alaptőkével működik, és a részvényes
               kötelezettsége a részvénytársasággal szemben a részvény névértékének vagy
               kibocsátási értékének szolgáltatására terjed ki. A részvénytársaság
               kötelezettségeiért a részvényes – ha e törvény eltérően nem rendelkezik –
               nem köteles helytállni.

3:211. §       [A részvénytársaság működési formája]
          (1)  Az a részvénytársaság, amelynek részvényeit tőzsdére bevezették,
               nyilvánosan működő részvénytársaságnak (nyrt.) minősül.
          (2)  Az a részvénytársaság, amelynek részvényei nincsenek bevezetve tőzsdére,
               zártkörűen működő részvénytársaságnak (zrt.) minősül.
          (3)  A működési forma megváltoztatásához a közgyűlés legalább háromnegyedes
               szótöbbséggel hozott határozatára van szükség; e határozat a zártkörűen
               működő részvénytársaság nyilvánosan működő részvénytársasággá alakulása
               esetén a részvénytársaság részvényeinek tőzsdére történő bevezetésével,
               nyilvánosan működő részvénytársaság zártkörűen működő részvénytársasággá
               alakulása esetén a részvények tőzsdéről történő kivezetésével válik
               hatályossá.

3:212. §       [Alaptőke]
          (1)  Az összes részvény névértékének összege a részvénytársaság alaptőkéje.
          (2)  A zártkörűen működő részvénytársaság alaptőkéje nem lehet kevesebb ötmillió
               forintnál. A nyilvánosan működő részvénytársaság alaptőkéje nem lehet
               kevesebb húszmillió forintnál.
          (3)  A pénzbeli hozzájárulás összege alapításkor nem lehet kevesebb az alaptőke
               harminc százalékánál.
          (4)  A részvény névértéken alul történő kibocsátása semmis. A névértéken aluli
               kibocsátásból eredő károkért harmadik személyekkel szemben a
               részvénytársaság nyilvántartásba való bejegyzését megelőzően történt
               kibocsátás esetén az alapítókat, a nyilvántartásba való bejegyzést követően
               történt kibocsátás esetén a társaságot terheli felelősség a szerződésen
               kívül okozott károkért való felelősség szabályai szerint. Több alapítót a
               felelősség egyetemlegesen terheli.
          (5)  A részvény névértéke meghatározható az alaptőke mindenkori összegének
               hányadában (hányadrészvény). Ilyen esetben a részvényen a részvény által
               megtestesített hányadot kell feltüntetni, és az alaptőke összegét a
               részvényen nem kell megadni.

XXXII. FEJEZET
A részvény

1. Általános szabályok, a részvény előállítási módja

3:213. §       [A részvény]
          (1)  A részvény a kibocsátó részvénytársaságban gyakorolható tagsági jogokat
               megtestesítő, névre szóló, névértékkel rendelkező, forgalomképes
               értékpapír.
          (2)  Ha a részvénynek több tulajdonosa van, a részvénytársasággal szemben egy
               részvényesnek számítanak; jogaikat közös képviselőjük útján gyakorolhatják,
               és a részvényest terhelő kötelezettségekért egyetemlegesen kötelesek
               helytállni.

3:214. §       [A részvény előállítási módja]
          (1)  A zártkörűen működő részvénytársaság részvényei nyomdai úton vagy
               dematerializált formában állíthatók elő; a nyomdai úton előállított
               részvény dematerializált részvénnyé, a dematerializált részvény nyomdai
               úton előállított részvénnyé alakítható át.
          (2)  Nyilvánosan működő részvénytársaság részvényei dematerializált formában
               állíthatók elő.

3:215. §       [A nyomdai úton előállított és a dematerializált részvény fogalma]
          (1)  Nyomdai úton előállított részvény az erre feljogosított nyomda által
               előállított okirat, amely tartalmazza legalább
               a)   a kibocsátó részvénytársaság cégnevét és székhelyét;
               b)   a részvény sorszámát, sorozatát és névértékét;
               c)   az első részvényes nevét;
               d)   a kibocsátás alapjául szolgáló alapszabály, illetve alapszabály-
                    módosítás keltét;
               e)   az alaptőke nagyságát vagy a részvény által megtestesített
                    alaptőkehányadot, és a kibocsátott részvények számát;
               f)   a kibocsátó részvénytársaság képviselőinek a cégjegyzés szabályai
                    szerinti aláírását; és
               g)   az értékpapír kódját.
          (2)  A nyomdai úton előállított részvény szükség szerint tartalmazza
               a)   a részvényfajtához, részvényosztályhoz, illetve részvénysorozathoz
                    fűződő, az alapszabályban meghatározott jogokat;
               b)   a szavazati jog esetleges korlátozását;
               c)   a részvény átruházásának korlátozása vagy annak a részvénytársaság
                    beleegyezéséhez kötése esetén a korlátozás tartalmát, vagy a
                    részvénytársaság beleegyezési jogát.
          (3)  A dematerializált részvény olyan dematerializált értékpapír, amely a
               nyomdai úton előállított részvény tartalmi elemeit foglalja magában azzal
               az eltéréssel, hogy
               a)   a részvényes nevét, valamint az azonosításhoz szükséges egyéb adatait
                    az értékpapír-számlavezető által a részvényes javára vezetett
                    értékpapírszámla tartalmazza,
               b)   nincs sorszáma; és
               c)   nem tartalmazza a kibocsátó részvénytársaság képviselőinek aláírását.
          (4)  Ha a részvényben rögzített adatok megváltoznak, a társaság köteles a
               változással érintett nyomdai úton előállított részvényeket – az alaptőke
               felemelésénél megállapított szabályok megfelelő alkalmazásával – kicserélni
               vagy felülbélyegezni, dematerializált részvény esetén annak tartalmát
               módosítani.

3:216. §       [A részvény kiadásának és jóváírásának feltételei]
          (1)  A részvényes a részvénytársaságnak a nyilvántartásba történő bejegyzése és
               az alaptőke vagy – ha a részvények névértéke és kibocsátási értéke eltérő –
               a részvények kibocsátási értékének teljes befizetése után igényelheti a
               neki járó nyomdai úton előállított részvény kiadását vagy a dematerializált
               részvény értékpapírszámlán történő jóváírását.
          (2)  A részvénytársaság az (1) bekezdésben foglaltak teljesülését követő harminc
               napon belül akkor is köteles intézkedni a részvények haladéktalan
               előállításáról, ha ilyen részvényesi igény nem merült fel.
          (3)  Semmis az a részvény, amelyet a részvénytársaságnak a nyilvántartásba
               történő bejegyzése és az alaptőke vagy a részvények kibocsátási értékének
               teljes befizetése előtt állítanak ki.

3:217. §       [Összevont címletű részvény]
          (1)  Ha részvények nyomdai úton történő előállítása esetén több, azonos
               sorozatba tartozó részvényt – az alapszabály rendelkezése alapján vagy a
               részvényes kérésére – egy részvényokiratba foglalva állítanak elő, az
               összevont címletű részvénybe foglalt részvényekhez kapcsolódó jogok a
               részvényeket önállóan megilletik.
          (2)  A részvényes kérésére az összevont címletű részvényt kisebb címletű
               összevont részvényekre, illetve az alapszabályban az adott
               részvénysorozatra meghatározott névértékű részvényekre kell bontani, ha az
               átalakítás költségeit a részvényes megtéríti.

3:218. §       [A részvény forgalomba hozatala]
          (1)  A részvények forgalomba hozatala zártkörűen vagy nyilvánosan történhet.
          (2)  Zártkörűen működő részvénytársaság részvényei – a részvénytársaság működési
               formájának megváltoztatásához kapcsolódó forgalomba hozatalt kivéve –
               nyilvánosan nem hozhatók forgalomba.

3:219. §       [A részvényátruházás korlátozása]
          (1)  Ha a részvénytársaság a részvény átruházását az alapszabályban korlátozza
               vagy az átruházást a társaság beleegyezéséhez köti, e korlátozások harmadik
               személyekkel szemben akkor hatályosak, ha a korlátozás és annak tartalma a
               részvényből, dematerializált részvény esetén az értékpapírszámla adataiból
               kitűnik.
          (2)  Ha a részvényre szerződéssel elővásárlási jogot, visszavásárlási jogot,
               eladási vagy vételi jogot kötöttek ki, az a részvénytársasággal, illetve
               harmadik személyekkel szemben akkor hatályos, ha az a részvényből,
               dematerializált részvény esetén az értékpapírszámla adataiból kitűnik.

3:220. §       [Részvényátruházás a társaság beleegyezésével]
          (1)  Ha a társaság alapszabálya a részvények átruházásához a részvénytársaság
               beleegyezését írja elő, az alapszabályban meg kell határozni azokat az
               okokat is, amelyek a beleegyezés megtagadásához vezethetnek. A
               beleegyezésről való döntés az igazgatóság hatáskörébe tartozik.
          (2)  Ha az igazgatóság a részvényre vonatkozó átruházási szándék bejelentésétől
               számított harminc napon belül nem nyilatkozik, a beleegyezés megadottnak
               tekintendő.

3:221. §       [Részvény jogosultjának megállapítása]
          (1)  Nyomdai úton előállított részvény tulajdonjogának nem átruházás jogcímén
               történő átszállása esetén az új részvényes kérésére az igazgatóság a
               tulajdonosváltozást a tulajdonszerzést igazoló okiratok alapján a részvény
               hátoldalán vagy toldatán – a tulajdonosváltozást igazoló okirat megjelölése
               mellett – átvezeti. A tulajdonosváltozás igazgatóság általi átvezetése a
               forgatmányi láncolat részét képezi.
          (2)  Dematerializált részvény nem átruházás jogcímén történő megszerzése esetén
               a korábbi részvényes értékpapírszámlájának megterhelését és a megszerzendő
               részvényeknek az új részvényes értékpapírszámláján való jóváírását az
               értékpapír-számlavezető az új részvényes kérelmére, a tulajdonszerzést
               igazoló okirat alapján hajtja végre.

2. Saját részvény

3:222. §       [Saját részvény]
          (1)  A részvénytársaság az alaptőke huszonöt százalékát meg nem haladó mértékben
               megszerezheti az általa kibocsátott részvényeket. A saját részvények
               mértékének megállapításánál a részvénytársaság tulajdonaként kell
               figyelembe venni a részvénytársaság többségi befolyása alatt álló jogi
               személy – ideértve a külföldi székhellyel rendelkező, a rá irányadó jog
               szerint korlátolt felelősségű társaságnak vagy részvénytársaságnak minősülő
               gazdasági társaság – tulajdonában álló részvényeket is. A részvénytársaság
               tulajdonában álló részvényként kell figyelembe venni azokat a részvényeket
               is, amelyeket tulajdonosuk a részvénytársaság javára szerzett meg vagy tart
               magánál, továbbá azokat a saját részvényeket, amelyeket a részvénytársaság
               követelés biztosítékául fogad el.
          (2)  A részvénytársaság az alapítás vagy az alaptőke felemelése során nem
               szerezheti meg saját részvényeit.
          (3)  Tilos azoknak a részvényeknek saját részvényként történő megszerzése,
               amelyek névértékének, illetve kibocsátási értékének teljes befizetése vagy
               rendelkezésre bocsátása nem történt meg.
          (4)  A részvénytársaság saját részvényeit ellenérték fejében akkor szerezheti
               meg, ha az osztalékfizetés feltételei fennállnak. A saját részvények
               ellenértékét a társaság az osztalékként kifizethető vagyon terhére
               fizetheti ki.

3:223. §       [Döntéshozatal a saját részvény megszerzéséről]
          (1)  A saját részvény megszerzésének feltétele, hogy a közgyűlés – a
               megszerezhető részvények fajtájának, osztályának, számának, névértékének,
               visszterhes megszerzés esetén az ellenérték legalacsonyabb és legmagasabb
               összegének meghatározása mellett – előzetesen felhatalmazza az
               igazgatóságot a saját részvény megszerzésére. A felhatalmazás tizennyolc
               hónapos időtartamra szól.
          (2)  Nincs szükség a közgyűlés által adott előzetes felhatalmazásra, ha a
               részvények megszerzésére a részvénytársaságot közvetlenül fenyegető súlyos
               károsodás elkerülése érdekében kerül sor. Ez a rendelkezés nem alkalmazható
               a nyilvánosan működő részvénytársaság részvényeinek felvásárlására irányuló
               nyilvános vételi ajánlattétel esetén.
          (3)  Nincs szükség a saját részvények megszerzéséhez a közgyűlés által adott
               előzetes felhatalmazásra, ha a részvénytársaság a részvényeket a
               részvénytársaságot megillető követelés kiegyenlítését célzó bírósági
               eljárás keretében vagy átalakulás során szerzi meg.
          (4)  Az igazgatóság a soron következő közgyűlésen köteles tájékoztatást adni a
               saját részvények megszerzésének indokáról és jellegéről, a megszerzett
               részvények számáról, össznévértékéről, valamint e részvényeknek a
               részvénytársaság alaptőkéjéhez viszonyított arányáról és a kifizetett
               ellenértékről.

3:224. §       [A jogsértéssel megszerzett saját részvény]
               Ha a részvénytársaság saját részvényének megszerzése során jogszabályba
               ütköző módon járt el, köteles az így szerzett saját részvényt, vagy ha ezek
               mennyisége nem állapítható meg, akkor valamennyi saját részvényét a
               megszerzéstől számított egy éven belül az alaptőke leszállításával bevonni.

3:225. §       [Részvényesi jogok gyakorlása saját részvénnyel]
          (1)  A részvénytársaság a saját részvénnyel részvényesi jogokat nem gyakorolhat.
          (2)  A közgyűlés határozatképességének megállapításánál, valamint a jegyzési
               (átvételi) elsőbbségi jog gyakorlásánál a saját részvényt figyelmen kívül
               kell hagyni.
          (3)  A saját részvényre eső osztalékot az osztalékra jogosult részvényeseket
               megillető részesedésként kell – részvényeik névértékének arányában –
               számításba venni.

3:226. §       [Az eltérő szabályozás tilalma]
               Semmis az alapszabály olyan rendelkezése, amely a saját részvény
               megszerzésének feltételeire vagy a saját részvénnyel gyakorolható jogokra
               vonatkozóan az e törvényben meghatározott szabályoknál a társaságra nézve
               enyhébb követelményeket ír elő.

3. Pénzügyi segítség részvényszerzéshez

3:227. §       [Pénzügyi segítségnyújtás korlátozása]
          (1)  Nyilvánosan működő részvénytársaság az általa kibocsátott részvények
               megszerzéséhez csak piaci feltételek mellett, osztalékfizetésre
               felhasználható vagyona terhére nyújthat harmadik személynek pénzügyi
               segítséget, feltéve, hogy ehhez az igazgatóság előterjesztése alapján a
               közgyűlés legalább háromnegyedes szótöbbséggel meghozott határozatával
               hozzájárult.
          (2)  Az előterjesztés tartalmazza a pénzügyi segítségnyújtás indokát, a
               kockázatokat, a lebonyolítás feltételeit, a részvények ellenértékét és a
               társaság által a pénzügyi segítségnyújtással elérhető előnyöket. Az
               előterjesztést az igazgatóság köteles a nyilvántartó bíróságnak benyújtani.

4. Részvényfajták, részvényosztályok, részvénysorozatok

3:228. §       [Részvényfajták, részvényosztályok, részvénysorozatok]
          (1)  A részvénytársaság által kibocsátható részvényfajták:
               a)   törzsrészvény;
               b)   elsőbbségi részvény;
               c)   dolgozói részvény;
               d)   kamatozó részvény;
               e)   visszaváltható részvény.
          (2)  Az elsőbbségi részvényfajtán belül a részvények az elsőbbséggel érintett
               részvényesi jogok szerint különböző részvényosztályokba tartozhatnak, egy
               részvényosztályon belül eltérő tartalmú és mértékű tagsági jogokat
               megtestesítő részvények kerülhetnek kibocsátásra.
          (3)  Egy részvényfajtán vagy részvényosztályon belül több részvénysorozat
               bocsátható ki.

3:229. §       [Törzsrészvény]
          (1)  Törzsrészvény az olyan részvény, amely nem tartozik az elsőbbségi, a
               dolgozói, a kamatozó, a visszaváltható vagy az alapszabályban nevesített
               egyéb részvényfajtába.
          (2)  A részvénytársaság által kibocsátott törzsrészvények össznévértékének
               mindenkor meg kell haladnia a részvénytársaság alaptőkéjének a felét.

3:230. §       [Elsőbbségi részvény]
          (1)  A részvénytársaság alapszabálya az erre vonatkozó feltételek
               meghatározásával rendelkezhet olyan részvény kibocsátásáról, amely más
               részvényfajtával szemben a részvényesnek meghatározott előnyt biztosít.
          (2)  Az alapszabály az elsőbbségi részvényfajtán belül
               a)   osztalékelsőbbséget;
               b)   a részvénytársaság jogutód nélkül történő megszűnése esetén a
                    felosztásra kerülő vagyonból történő részesedés elsőbbségét;
               c)   a szavazati joggal összefüggő elsőbbséget;
               d)   vezető tisztségviselő vagy felügyelőbizottsági tag kijelölésére
                    vonatkozó elsőbbséget;
               e)   elővásárlási jogot; valamint
               f)   az a)–e) pontok szerinti elsőbbségi jogosultságok közül egyidejűleg
                    többet is
               biztosító részvényosztályokat határozhat meg.
          (3)  Az alapszabály a feltételek meghatározása mellett rendelkezhet olyan
               elsőbbségi részvényosztályba tartozó részvénysorozat kibocsátásáról,
               amelynek részvényeit a részvényes kérésére a társaság más elsőbbségi
               részvényosztályba tartozó részvényre vagy törzsrészvényre köteles
               átcserélni, vagy amelynek részvényeit a részvénytársaság saját döntése
               alapján cserélheti át más elsőbbségi részvényosztályba tartozó részvényre
               vagy törzsrészvényre.

3:231. §       [Osztalékelsőbbségi részvény]
          (1)  Az osztalékelsőbbséget biztosító részvény a részvényesek között felosztható
               adózott eredményből a más részvényfajtába és részvényosztályba tartozó
               részvényeknél kedvezőbb mértékben jogosít osztalékra.
          (2)  Ha az osztalékelsőbbségi részvényhez kapcsolódó szavazati jogot az
               alapszabály korlátozza vagy kizárja, és a részvénytársaság valamely üzleti
               évben nem fizet osztalékot az osztalékelsőbbségi részvényeseknek, vagy a
               kifizetett osztalék nem éri el az osztalékelsőbbségi részvény alapján járó
               osztalék mértékét, az osztalékelsőbbségi részvény alapján a szavazati jog a
               következő üzleti évre vonatkozó éves beszámoló elfogadásáig korlátozás
               nélkül gyakorolható.

3:232. §       [Szavazatelsőbbségi részvény]
          (1)  A szavazatelsőbbségi jogot biztosító részvény alapján a részvényes az
               alapszabályban meghatározott mértékű többszörös szavazati jogot
               gyakorolhat. Nyilvánosan működő részvénytársaságnál az egy részvényhez
               kapcsolódó szavazati jog nem haladhatja meg a részvény névértékéhez igazodó
               szavazati jog tízszeresét; az alapszabály ettől eltérő rendelkezése semmis.
          (2)  Vétójogot biztosító szavazatelsőbbségi részvény alapján az ilyen
               részvénnyel rendelkező, jelen lévő részvényesek egyszerű szótöbbségének
               igenlő szavazata mellett – ha a szavazatelsőbbséget biztosító részvényből
               egy részvény került kibocsátásra, az e részvénnyel rendelkező részvényes
               igenlő szavazatával – hozható meg a közgyűlési határozat.

3:233. §       [Vezető tisztségviselő, felügyelőbizottsági tag kijelölésére vonatkozó
          elsőbbségi részvény]
          (1)  A vezető tisztségviselő kijelölésére vonatkozó elsőbbségi részvény alapján
               a részvényesek az alapszabályban meghatározott módon és eljárási rendben
               jogosultak az igazgatóság egy vagy több tagjának a kijelölésére, akik a
               kijelölés elfogadásával az igazgatóság tagjává válnak.
          (2)  Ha az elsőbbségi részvényesek az alapszabályban előírt eljárási rendben és
               az ott meghatározott határidőn belül nem jelölik ki a vezető
               tisztségviselőt, a vezető tisztségviselő megválasztásának joga az erre
               egyébként jogosult társasági szervet illeti meg az általános szabályok
               szerint.
          (3)  Az elsőbbségi részvényesek jogosultak az általuk kijelölt igazgatósági tag
               visszahívására. Az alapszabályban meghatározott feltételek bekövetkezte
               esetén az elsőbbségi részvényesek kötelesek az általuk kijelölt
               igazgatósági tag visszahívására. Ha e kötelezettségüknek az alapszabályban
               meghatározott határidőn belül nem tesznek eleget, a visszahívás joga a
               vezető tisztségviselők visszahívására egyébként jogosult társasági szervet
               illeti meg. A visszahívott vezető tisztségviselő helyett ilyen esetben is
               az elsőbbségi részvényesek jelölhetnek ki új vezető tisztségviselőt.
          (4)  Vezető tisztségviselő kijelölésére vonatkozó elsőbbségi részvény nem
               bocsátható ki, ha a részvénytársaságnál az igazgatóság jogkörét
               vezérigazgató gyakorolja.
          (5)  A felügyelőbizottsági tag kijelölésére vonatkozó elsőbbségi részvény
               alapján a felügyelőbizottsági tag kijelölésére, illetve visszahívására az
               (1)–(3) bekezdésben foglalt szabályokat kell megfelelően alkalmazni.
          (6)  Nyilvánosan működő részvénytársaság nem bocsáthat ki vezető tisztségviselő,
               illetve felügyelőbizottsági tag kijelölésére vonatkozó elsőbbségi
               részvényt.

3:234. §       [Elővásárlási jogot biztosító részvény]
          (1)  A zártkörűen működő részvénytársaság alapszabálya rendelkezhet olyan
               részvényosztály kibocsátásáról, amelynek alapján a részvényest a
               részvénytársaság által kibocsátott, pénzszolgáltatás ellenében átruházni
               kívánt részvényekre elővásárlási jog illeti meg.
          (2)  Ha a részvényes az átruházási szándék és a kapott vételi ajánlat
               feltételeinek közlésétől számított tizenöt napon belül nem nyilatkozik, úgy
               kell tekinteni, hogy elővásárlási jogával nem kíván élni.

3:235. §       [Nyilvánosan működő részvénytársaság elsőbbségi részvényei]
               Ha a zártkörűen működő részvénytársaság nyilvánosan működő
               részvénytársasággá kíván alakulni, a vezető tisztségviselő vagy
               felügyelőbizottsági tag kijelölésére vonatkozó, illetve az elővásárlási
               jogot biztosító elsőbbségi részvényeit, valamint az olyan elsőbbségi
               részvényeit, amelyek osztalékelsőbbségre, illetve likvidációs hányadhoz
               fűződő elsőbbségre vonatkozó jogosultságon kívül együttesen egyéb
               elsőbbségi jogokat testesítenek meg, a tőzsdei bevezetést megelőzően át
               kell alakítani a nyilvánosan működő részvénytársaságok által is
               kibocsátható elsőbbségi részvénnyé vagy törzsrészvénnyé.

3:236. §       [Dolgozói részvény kibocsátása]
          (1)  Dolgozói részvény a részvénytársaságnál teljes, illetve részmunkaidőben
               foglalkoztatott munkavállalók számára – ingyenesen vagy a részvény
               névértékénél alacsonyabb, kedvezményes áron – bocsátható ki.
          (2)  Ha az alapszabály a dolgozói részvényhez osztalékelsőbbségi jogot kapcsol,
               e jog az osztalékelsőbbséget biztosító részvényosztályba tartozó
               részvényekkel rendelkező részvényeseket követően gyakorolható.
          (3)  A dolgozói részvényt a részvénytársaság alaptőkéjének felemelésével
               egyidejűleg, legfeljebb a felemelt alaptőke tizenöt százalékáig lehet
               forgalomba hozni.

3:237. §       [A dolgozói részvény átruházása és öröklése]
          (1)  A dolgozói részvény érvényesen a részvénytársaság munkavállalóira és azokra
               ruházható át, akik számára az alapszabály ezt a jogot a részvénytársasággal
               fennállt korábbi munkaviszonyukra tekintettel biztosítja.
          (2)  Ha a munkavállaló munkaviszonya megszűnik, és emiatt dolgozói részvény
               megszerzésére már nem jogosult, dolgozói részvényeit a munkaviszonya
               megszűnésétől számított hat hónap elteltét követő első közgyűlésig
               átruházhatja.
          (3)  A dolgozói részvény tulajdonosának halála esetén az örökös
               a)   ha hagyatéki eljárásra nem került sor, az örökhagyó halálától;
               b)   hagyatéki eljárás esetén a hagyaték teljes hatályú átadásáról
                    rendelkező hagyatékátadó végzés jogerőre emelkedése napjától;
               c)   öröklési per esetén a bírósági ítélet jogerőre emelkedése napjától
               számított hat hónap elteltét követő első közgyűlésig ruházhatja át a
               dolgozói részvényt.
          (4)  Ha a volt munkavállaló a (2) bekezdésben foglaltak szerint, illetve az
               örökös a számára biztosított határidő alatt a dolgozói részvényt nem
               ruházta át, a részvénytársaság a határidőt lezáró közgyűlésen határozhat a
               dolgozói részvény bevonásáról vagy arról, hogy a dolgozói részvényt más
               részvényfajtává átalakítva értékesíti. Ebben az esetben a volt
               munkavállalót, illetve örökösét a részvény névértéke illeti meg, amelyet a
               részvény bevonásától vagy átruházásától számított harminc napon belül kell
               kifizetni.

3:238. §       [Kamatozó részvény]
          (1)  Az alapszabály az alaptőke tíz százalékát meg nem haladó mértékben
               rendelkezhet előre meghatározott mértékű kamatra jogosító részvény
               kibocsátásáról.
          (2)  A kamatozó részvény tulajdonosát a részvényhez fűződő egyéb jogokon felül a
               részvény névértéke után az előző üzleti évi adózott eredménnyel
               kiegészített szabad eredménytartalékból az alapszabályban meghatározott
               módon számított kamat illeti meg. Nem fizethető a részvényesnek kamat, ha
               ennek következtében a részvénytársaság saját tőkéje nem érné el a
               részvénytársaság alaptőkéjét.

3:239. §       [Visszaváltható részvény]
          (1)  Az alapszabály az alaptőke húsz százalékát meg nem haladó mértékben
               rendelkezhet olyan részvény kibocsátásáról, amely alapján a részvényre
               vonatkozóan
               a)   a részvénytársaságot vételi jog;
               b)   a részvényest eladási jog; vagy
               c)   a részvénytársaságot vételi jog és a részvényest eladási jog
               illeti meg.
          (2)  A részvénytársaság olyan részvény vonatkozásában élhet vételi jogával vagy
               teljesítheti a részvényes eladási jogából fakadó kötelezettségeit,
               amelyekre vonatkozóan a részvényes a teljes névértéket, illetve kibocsátási
               értéket megfizette, és a nem pénzbeli vagyoni hozzájárulást a
               részvénytársaság rendelkezésére bocsátotta.
          (3)  A részvénytársaság nem gyakorolhatja a vételi jogból fakadó jogait és nem
               teljesítheti az eladási jogból fakadó kötelezettségeit, ha a
               részvénytársaság osztalék fizetéséről sem határozhatna. A vételi, illetve
               eladási jog gyakorlásához a szükséges fedezet megállapításával
               összefüggésben a beszámolóban, illetve a közbenső mérlegben foglaltakat a
               mérleg fordulónapját követő hat hónapon belül lehet figyelembe venni.
          (4)  A társaság a visszaváltott részvényeket az alaptőke kötelező
               leszállításának szabályai szerint bevonja.

3:240. §       [Egyéb részvényfajták]
               A részvénytársaság az e törvényben meghatározottakon kívül más
               részvényfajta vagy részvényosztály kibocsátását akkor határozhatja el, ha
               az alapszabályban meghatározza a kibocsátandó részvények által
               megtestesített tagsági jogok tartalmát és mértékét.

5. Részvényutalvány, ideiglenes részvény

3:241. §       [Részvényutalvány]
               A részvénytársaság alapításának, illetve az alaptőke felemelésének a
               nyilvántartásba való bejegyzése előtt a vagyoni hozzájárulást teljesítő
               személy kérésére a társaság olyan okiratot állít ki, amely tartalmazza a
               jogosult nevét, valamint a teljesített vagyoni hozzájárulás összegét, és az
               ellenkező bizonyításáig igazolja az okiratban meghatározott személynek a
               részvénytársasággal szemben fennálló jogait és kötelességeit.

3:242. §       [Az ideiglenes részvény fogalma]
          (1)  A részvénytársaság alapításának, illetve az alaptőke felemelésének a
               nyilvántartó bíróság által történő bejegyzését követően az alaptőke, a
               felemelt alaptőke, illetve a részvények kibocsátási értékének teljes
               befizetéséig terjedő időszakra a részvényes által átvenni vállalt vagy az
               általa jegyzett részvényre teljesített vagyoni hozzájárulás összegéről
               ideiglenes részvényt kell előállítani. Semmis az az ideiglenes részvény,
               amelyet a részvénytársaság nyilvántartásba vételét megelőzően vagy a
               ténylegesen teljesített vagyoni hozzájárulást meghaladó értékben állítanak
               ki.
          (2)  Az ideiglenes részvény értékpapír, amelyre a részvényre vonatkozó
               szabályokat kell alkalmazni, azzal, hogy az ideiglenes részvény átruházása
               a társasággal szemben az ideiglenes részvény tulajdonosának a
               részvénykönyvbe történő bejegyzésével válik hatályossá.

3:243. §       [Az ideiglenes részvény előállítása és tartalma]
          (1)  Az ideiglenes részvény az alapszabály rendelkezésének megfelelően nyomdai
               úton vagy dematerializált formában egyaránt előállítható függetlenül attól,
               hogy a részvény milyen formában kerül előállításra.
          (2)  Ha az ideiglenes részvény dematerializált formában kerül előállításra, a
               részvényes értékpapírszámláján akkor lehet az ideiglenes részvényt
               jóváírni, amikor a részvényes az alapszabálynak megfelelően teljesíti
               vagyoni hozzájárulását vagy annak első részletét.
          (3)  A nyomdai úton előállított ideiglenes részvényen vagy dematerializált
               ideiglenes részvény esetén az értékpapírszámlán fel kell tüntetni a
               részvényes által az ideiglenes részvény kibocsátásáig befizetett összeget.
               Az ideiglenes részvény kibocsátását követően a részvényes által teljesített
               további vagyoni hozzájárulás összegét a részvényes kérésére az ideiglenes
               részvényen fel kell tüntetni, vagy az ideiglenes részvény érvénytelenné
               nyilvánításával egyidejűleg új ideiglenes részvényt kell kibocsátani.

3:244. §       [Az ideiglenes részvény alapján gyakorolható jogok]
          (1)  Az ideiglenes részvénnyel a részvényes részvényesi jogait az általa már
               teljesített vagyoni hozzájárulás mértékével arányosan gyakorolja.
               Elsőbbségi részvény esetén nem illeti meg elsőbbségi jog a részvényest
               mindaddig, amíg teljes vagyoni hozzájárulását nem teljesíti. Ilyen esetben
               az elsőbbségi részvényes a törzsrészvények tulajdonosait megillető
               részvényesi jogok gyakorlására jogosult.
          (2)  Ha a részvényes az ideiglenes részvényt másra átruházza, a
               részvénytársasággal szemben az általa átvenni vállalt vagy jegyzett
               részvényekre teljesítendő vagyoni hozzájárulásából eredő tartozásáért
               készfizető kezesként felel. Az ideiglenes részvény többszöri átruházása
               esetén a készfizető kezesi felelősség valamennyi volt részvényest
               egyetemlegesen terheli.
          (3)  A részvények előállításakor az igazgatóság határidő kitűzésével felszólítja
               a részvényeseket a nyomdai úton előállított ideiglenes részvényeik
               benyújtására és a nyomdai úton előállított részvények átvételére. A
               határidőben be nem nyújtott ideiglenes részvényeket a társaság az
               igazgatóság határozatával érvénytelennek nyilvánítja. A nyomdai úton
               előállított részvények kiadására és a dematerializált részvényeknek a
               részvényes értékpapírszámláján való jóváírására az ideiglenes részvény
               benyújtása vagy az ideiglenes részvény érvénytelenné nyilvánítása után
               kerülhet sor.
          (4)  Dematerializált formában előállított ideiglenes részvények esetén a
               részvények előállításakor az ügyvezetés köteles eljárni az ideiglenes
               részvényeknek a központi értékpapírszámláról és az értékpapírszámlákról
               történő törlése érdekében.

6. Részvénykönyv

3:245. §       [A részvénykönyv fogalma]
          (1)  A részvénytársaság a részvényesekről – ideértve az ideiglenes részvények
               tulajdonosait is – részvénykönyvet vezet, amelyben nyilvántartja a
               részvényes – közös tulajdonban álló részvény esetén a közös képviselő –
               nevét, lakóhelyét vagy székhelyét, részvénysorozatonként a részvényes
               részvényeinek vagy ideiglenes részvényeinek darabszámát, tulajdoni
               részesedésének mértékét.
          (2)  Ha a kibocsátott részvényben rögzített olyan adat változik meg, amelyet a
               részvénykönyvben is nyilvántartanak, a részvénykönyv adatait az ügyvezetés
               módosítja.
          (3)  A részvénykönyvet a részvénytársaság igazgatósága vezeti. Az igazgatóság a
               részvénykönyv vezetésére megbízást adhat; nyilvánosan működő
               részvénytársaság esetén a megbízás tényét és a megbízott személyi adatait
               közzé kell tenni.

3:246. §       [A részvénykönyvi bejegyzés és törlés, valamint ezek joghatásai]
          (1)  A részvényes a részvénytársasággal szemben részvényesi jogait akkor
               gyakorolhatja, ha őt a részvénykönyvbe bejegyezték. A részvénykönyvbe
               történő bejegyzés elmaradása a részvényesnek a részvény feletti
               tulajdonjogát nem érinti.
          (2)  Az alakilag igazolt részvényest a részvénykönyv vezetőjénél előterjesztett
               kérelmére be kell jegyezni a részvénykönyvbe. A bejegyzett részvényest
               kérelme alapján törölni kell a részvénykönyvből.
          (3)  A részvénykönyv vezetője akkor tagadhatja meg az alakilag igazolt
               részvényes bejegyzési kérelmének teljesítését, ha a részvényes a részvényét
               jogszabálynak vagy az alapszabálynak a részvény átruházására vonatkozó
               szabályait sértő módon szerezte meg.
          (4)  A részvénykönyvből törölt adatoknak megállapíthatónak kell maradniuk.
          (5)  A részvénykönyv vezetése során hozott határozatok társasági határozatoknak
               minősülnek.

3:247. §       [A részvénykönyvi adatok nyilvánossága]
          (1)  A részvénykönyvbe bárki betekinthet. A betekintés lehetőségét a
               részvénytársaság vagy a részvénykönyv vezetésével megbízott személy a
               székhelyén munkaidőben folyamatosan biztosítani köteles.
          (2)  Akire vonatkozóan a részvénykönyv fennálló vagy törölt adatot tartalmaz, a
               részvénykönyv rá vonatkozó részéről a részvénykönyv vezetőjétől másolatot
               igényelhet. A másolatot öt napon belül, ingyenesen kell kiadni a
               jogosultnak.

3:248. §       [A tulajdonosi megfeleltetés átvezetése a részvénykönyvben]
               A nyilvánosan működő részvénytársaságnál a társaság kezdeményezésére
               történő tulajdonosi megfeleltetés esetén a részvénykönyv vezetője a
               részvénykönyvben szereplő, a tulajdonosi megfeleltetés időpontjában
               hatályos valamennyi adatot törli, és ezzel egyidejűleg a tulajdonosi
               megfeleltetés eredményének megfelelő adatokat a részvénykönyvbe bejegyzi.

XXXIII. FEJEZET
A részvénytársaság alapítása

3:249. §       [Az alapítás zártkörűsége]
               Tilos a részvénytársaság alapítása során a részvénytársaság részvényeseit
               és alaptőkéjét nyilvános felhívás útján gyűjteni.

3:250. §       [Az alapszabály tartalma]
          (1)  Az alapszabálynak – az általánosan kötelező tartalmi elemeken túl –
               tartalmaznia kell
               a)   az alapítók nyilatkozatát az összes részvény átvételére vonatkozó
                    kötelezettségvállalásról és a részvényeknek az alapítók közötti
                    megoszlásáról;
               b)   az alaptőke összegét, az alapítás során kibocsátandó részvények
                    számát, névértékét, illetve kibocsátási értékét, valamint a részvények
                    előállításának módját;
               c)   a közgyűlés összehívásának módját, a szavazati jog gyakorlásának
                    feltételét és módját; és
               d)   az első könyvvizsgáló személyét.
          (2)  Az alapítók érvényesen az alapszabályban rendelkezhetnek:
               a)   a nem pénzbeli vagyoni hozzájárulás tárgyáról, értékéről,
                    szolgáltatásának időpontjáról, az ellenében adandó részvények
                    számáról, névértékéről, a hozzájárulást szolgáltató személyről,
                    ideértve nevét, lakóhelyét, illetve székhelyét, továbbá a nem pénzbeli
                    vagyoni hozzájárulásnak az alapszabály szerinti értékét előzetesen
                    felülvizsgáló könyvvizsgáló vagy szakértő személyéről, ideértve nevét,
                    székhelyét, illetve lakóhelyét;
               b)   az egyes részvényfajtákhoz, részvényosztályokhoz, illetve
                    részvénysorozatokhoz kapcsolódó jogokról és a részvényekhez fűződő
                    egyes jogok esetleges korlátozásáról; a részvények más
                    részvényfajtába, részvényosztályba, illetve részvénysorozatba tartozó
                    részvényre történő átalakításának szabályairól; valamint az egyes
                    részvényfajtához, illetve részvényosztályhoz tartozó részvények
                    számáról, névértékéről, illetve kibocsátási értékéről
                    részvénysorozatonként;
               c)   az átváltoztatható, jegyzési jogot biztosító vagy átváltozó kötvények
                    sorozatát, számát, névértékét és a kötvényekre vonatkozó szabályokat;
               d)   a részvények átruházásának korlátozásáról vagy annak a
                    részvénytársaság beleegyezéséhez kötéséről;
               e)   a részvények kötelező bevonásával kapcsolatban szükséges
                    rendelkezésekről;
               f)   az igazgatóság felhatalmazásáról – a visszaváltható részvényhez
                    kapcsolódó jogok gyakorlásával, a saját részvény megszerzésével,
                    osztalékelőleg fizetésével, valamint az alaptőkének az alaptőkén
                    felüli vagyon terhére történő felemelésével kapcsolatban – közbenső
                    mérleg elfogadására.

3:251. §       [Nem pénzbeli vagyoni hozzájárulás]
          (1)  Nem pénzbeli vagyoni hozzájárulás szolgáltatása esetén az alapszabályhoz
               mellékelni kell könyvvizsgáló vagy az adott vagyontárgy értékeléséhez
               szükséges szakértelemmel rendelkező szakértő jelentését, amely tartalmazza
               a nem pénzbeli vagyoni hozzájárulás leírását, értékét, értékelését, az
               alkalmazott értékelési módszer ismertetését és azt, hogy az értékelést
               érintő új befolyásoló körülmény nem merült fel. A könyvvizsgálónak vagy
               szakértőnek a jelentésben nyilatkoznia kell arról, hogy a nem pénzbeli
               vagyoni hozzájárulásnak az alapítók által előzetesen megállapított értéke
               egyensúlyban van-e az ellenében adandó részvények számával, névértékével.
          (2)  Nincs szükség könyvvizsgálói vagy szakértői jelentésre, ha a nem pénzbeli
               vagyoni hozzájárulást nyújtó részvényes a szolgáltatás időpontjához képest
               három hónapnál nem régebbi, könyvvizsgáló által ellenőrzött beszámolóval
               rendelkezik, amely a hozzájárulás tárgyát képező vagyontárgy értékét
               tartalmazza, vagy ha a nem pénzbeli vagyoni hozzájárulás olyan
               vagyontárgyakból áll, amelyeknek tőzsdén jegyzett ára van.

3:252. §       [A nyilvántartásba vétel feltételei]
          (1)  A részvénytársaság nyilvántartásba vételére azt követően kerülhet sor, ha a
               nyilvántartásbavételi kérelem benyújtásáig
               a)   a pénzbeli hozzájárulás teljesítését vállaló alapítók az
                    alapszabályban átvenni vállalt részvény névértékének, illetve
                    kibocsátási értékének legalább huszonöt százalékát befizették; és
               b)   a nem pénzbeli vagyoni hozzájárulást – kivéve, ha a nem pénzbeli
                    vagyoni hozzájárulás értéke az alaptőke huszonöt százalékát nem éri el
                    – a részvénytársaság rendelkezésére bocsátották.
          (2)  A részvényes legkésőbb a részvénytársaság nyilvántartásba vételétől
               számított egy éven belül köteles a részvények teljes névértékét, illetve
               kibocsátási értékét a részvénytársaság részére befizetni és a
               nyilvántartásba vételtől számított három éven belül köteles a nem pénzbeli
               vagyoni hozzájárulást teljes egészében a részvénytársaság rendelkezésére
               bocsátani.
          (3)  Semmis az alapszabály olyan rendelkezése, amely a vagyoni hozzájárulásokkal
               kapcsolatban az e §-ban meghatározottnál későbbi teljesítési határidőt ír
               elő.

XXXIV. FEJEZET
Részvényesi jogok és kötelezettségek

3:253. §       [A részvényesek egyenlősége]
               Tilos a részvényesi jogok gyakorlásával összefüggésben az azonos
               részvénysorozatba tartozó részvényekkel rendelkező részvényesek közötti
               hátrányos különbségtétel.

3:254. §       [A részvényesi minőség igazolása]
          (1)  A részvényes a részvényesi jogok gyakorlására a társasággal szemben a
               részvény vagy letéti, illetve tulajdonosi igazolás alapján, a
               részvénykönyvbe történő bejegyzést követően jogosult.
          (2)  Értékpapírletétbe helyezett, nyomdai úton előállított részvény esetén az
               értékpapírletét-kezelő köteles a részvényes kérésére a részvényről letéti
               igazolást kiállítani.
          (3)  Dematerializált részvény esetén az értékpapírszámla-vezető köteles a
               részvényes kérésére a részvényről tulajdonosi igazolást kiállítani.
          (4)  A letéti és a tulajdonosi igazolásnak tartalmaznia kell a részvénytársaság
               cégnevét, a részvényfajtát, a részvény darabszámát, az értékpapír-letéti
               számla vagy értékpapírszámla vezetőjének cégnevét és cégszerű aláírását, a
               részvényes nevét, valamint lakóhelyét vagy székhelyét. A közgyűlésen való
               részvételi jog gyakorlásához kiállított letéti és tulajdonosi igazolás a
               közgyűlés vagy a megismételt közgyűlés napjáig érvényes.
          (5)  A tulajdonosi igazolás kiállítását követően az értékpapírszámla-vezető az
               értékpapírszámlán a részvényre vonatkozó változást a tulajdonosi igazolás
               egyidejű visszavonása mellett vezethet át. A letéti igazolást az
               értékpapírletét-kezelőnek vissza kell vonnia, ha annak kiállítását követően
               a részvényt a tulajdonos vagy képviselője rendelkezésére bocsátja.
          (6)  A nyilvánosan működő részvénytársaságnál a részvényesi jogok gyakorlásához
               nincs szükség tulajdonosi igazolásra, ha a jogosultság megállapítására
               tulajdonosi megfeleltetés útján kerül sor.

3:255. §       [A részvényes képviselete]
          (1)  A részvényes részvényesi jogait képviselő útján is gyakorolhatja. Nem
               láthatja el a részvényes képviseletét a vezető tisztségviselő, a
               felügyelőbizottsági tag és a könyvvizsgáló.
          (2)  Ha a részvényest több képviselő képviseli, és ezek egymástól eltérően
               szavaznak vagy nyilatkoznak, valamennyiük által leadott szavazat, illetve
               megtett nyilatkozat semmis.

3:256. §       [A részvényesi meghatalmazott]
               A részvényes jogainak a társasággal szemben való gyakorlására részvényesi
               meghatalmazottat bízhat meg, aki a részvénytársasággal szemben a
               részvénykönyvbe való bejegyzést követően a részvényesi jogokat saját
               nevében, a részvényes javára gyakorolja.

3:257. §       [Közgyűlésen való részvétel joga]
               A részvényes jogosult a közgyűlésen részt venni, felvilágosítást kérni,
               valamint észrevételt és indítványt tenni, szavazati joggal rendelkező
               részvény birtokában szavazni.

3:258. §       [Tájékoztatáshoz való jog]
          (1)  A közgyűlés napirendjére tűzött ügyre vonatkozóan az igazgatóság köteles
               minden részvényesnek a napirendi pont tárgyalásához a szükséges
               tájékoztatást megadni, úgy, hogy a részvényes – a közgyűlés napja előtt
               legalább nyolc nappal benyújtott írásbeli kérelmére – a szükséges
               felvilágosítást legkésőbb a közgyűlés napja előtt három nappal megkapja.
          (2)  Az igazgatóság a beszámolónak és az igazgatóság, valamint a
               felügyelőbizottság jelentésének lényeges adatait a közgyűlést megelőzően
               legalább tizenöt nappal köteles a részvényesek tudomására hozni.
          (3)  Semmis az alapszabály olyan rendelkezése, amely a részvényesek
               tájékoztatáshoz való jogát korlátozza vagy kizárja.

3:259. §       [Napirend kiegészítésére való jog]
          (1)  Ha a zártkörűen működő részvénytársaságban együttesen a szavazatok legalább
               öt százalékával rendelkező részvényesek a napirend kiegészítésére – a
               napirend részletezettségére vonatkozó szabályoknak megfelelő – javaslatot
               tesznek, a megjelölt kérdést napirendre tűzöttnek kell tekinteni, ha a
               javaslatot a közgyűlési meghívó kézhezvételétől számított nyolc napon belül
               közlik a tagokkal és az igazgatósággal.
          (2)  Ha a nyilvánosan működő részvénytársaságban együttesen a szavazatok
               legalább egy százalékával rendelkező részvényesek a napirend kiegészítésére
               vonatkozó – a napirend részletezettségére vonatkozó szabályoknak megfelelő
               – javaslatot vagy a napirenden szereplő vagy arra felveendő napirendi
               ponttal kapcsolatos határozattervezetet a közgyűlés összehívásáról szóló
               hirdetmény megjelenésétől számított nyolc napon belül közlik az
               igazgatósággal, az igazgatóság a kiegészített napirendről, a részvényesek
               által előterjesztett határozattervezetekről a javaslat vele való közlését
               követően hirdetményt tesz közzé. A hirdetményben megjelölt kérdést
               napirendre tűzöttnek kell tekinteni.
          (3)  Semmis az alapszabály olyan rendelkezése, amely a napirend kiegészítését az
               e törvényben meghatározottnál nagyobb arányú szavazati joghoz köti vagy
               amely e jog gyakorlására az e törvényben meghatározottnál rövidebb
               határidőt szab.

3:260. §       [Szavazáshoz való jog]
          (1)  A részvény a névértékével arányos mértékű szavazati jogot biztosít. Semmis
               az alapszabály olyan rendelkezése, amely az e törvényben meghatározott
               eseteken kívül egyes részvényekhez többletszavazati jogot fűz.
          (2)  Nem gyakorolhatja szavazati jogát a részvényes, amíg esedékes vagyoni
               hozzájárulását nem teljesítette.

3:261. §       [Részvényesek részére történő kifizetés feltételei]
          (1)  A részvénytársaság saját tőkéjéből a részvényes javára, annak tagsági
               jogviszonyára figyelemmel kifizetést a részvénytársaság fennállása során az
               e törvényben meghatározott esetekben és – az alaptőke leszállításának
               esetét kivéve – az előző üzleti évi adózott eredménnyel kiegészített szabad
               eredménytartalékból teljesíthet. Nem kerülhet sor kifizetésre, ha a
               részvénytársaság saját tőkéje nem éri el vagy a kifizetés következtében nem
               érné el a részvénytársaság alaptőkéjét, továbbá ha a kifizetés
               veszélyeztetné a társaság fizetőképességét.
          (2)  Az (1) bekezdés alkalmazásában kifizetésnek minősül minden pénzbeli és nem
               pénzbeli vagyoni juttatás, kivéve az ingyenesen vagy kedvezményesen
               juttatott dolgozói részvény, valamint az alaptőkén felüli vagyon alaptőkévé
               alakításával felemelt alaptőkéből ellenérték nélkül juttatott részvény
               juttatása.
          (3)  Kamatozó részvény kivételével a részvénytársaság kamatot a részvény után
               nem fizethet.
          (4)  A zártkörűen működő részvénytársaságnak együttesen a szavazatok legalább öt
               százalékával rendelkező részvényesei, a nyilvánosan működő
               részvénytársaságnak együttesen a szavazatok legalább egy százalékával
               rendelkező részvényesei, valamint a részvénytársaság azon hitelezői,
               akiknek a kifizetés időpontjában még nem esedékes követelése eléri az
               alaptőke tíz százalékát, a kifizetéstől számított egyéves jogvesztő
               határidő lejártáig a költségek megelőlegezésével egyidejűleg kérhetik a
               nyilvántartó bíróságtól könyvvizsgáló kirendelését a kifizetés
               jogszerűségének megvizsgálása céljából.
          (5)  Azokat a kifizetéseket, amelyeket az (1) bekezdés rendelkezései ellenére
               teljesítettek, a részvénytársaság felszólítására a társaság részére vissza
               kell fizetni, feltéve, hogy a társaság bizonyítja, hogy a részvényes a
               kifizetés feltételei fennállásának hiányáról tudott vagy tudnia kellett.
          (6)  E § rendelkezéseit megfelelően alkalmazni kell a részvényes javára nem
               tagsági viszonyon alapuló kifizetésekre is, ha azok összeegyeztethetetlenek
               a felelős társasági gazdálkodás követelményeivel.

3:262. §       [Osztalék]
          (1)  A részvénytársaságnak a felosztható és a közgyűlés által felosztani rendelt
               eredményéből a részvényest részvénye névértékével arányos osztalék illeti
               meg. Osztalékra az a részvényes jogosult, aki az osztalékfizetésről döntő
               közgyűlés időpontjában a részvénykönyvben szerepel. Az osztalék akkor
               teljesíthető nem pénzbeli juttatás formájában, ha erre az alapszabály
               lehetőséget ad. A részvényes az osztalékra a már teljesített vagyoni
               hozzájárulása alapján jogosult.
          (2)  Az (1) bekezdésben foglaltak alkalmazására az alapszabályban az egyes
               részvényosztályokra meghatározott jogok figyelembevételével kerülhet sor.

3:263. §       [Osztalékelőleg]
          (1)  A közgyűlés vagy az alapszabály felhatalmazása alapján az igazgatóság két,
               egymást követő beszámoló elfogadása közötti időszakban osztalékelőleg
               fizetéséről határozhat, ha
               a)   a közbenső mérleg alapján megállapítható, hogy a társaság rendelkezik
                    osztalék fizetéséhez szükséges fedezettel;
               b)   a kifizetés nem haladja meg a közbenső mérlegben kimutatott adózott
                    eredménnyel kiegészített szabad eredménytartalék összegét; és
               c)   a társaságnak a helyesbített saját tőkéje a kifizetés folytán nem
                    csökken az alaptőke összege alá.
          (2)  Osztalékelőleg fizetéséről az igazgatóság javaslata alapján lehet
               határozni. Ha a társaságnál felügyelőbizottság működik, az igazgatóság
               javaslatához a felügyelőbizottság jóváhagyása szükséges.
          (3)  Ha az osztalékelőleg kifizetését követően elkészülő éves beszámolóból az
               állapítható meg, hogy osztalékfizetésre nincs lehetőség, az
               osztalékelőleget a részvényesek a társaság felhívására kötelesek
               visszafizetni.

3:264. §       [A vagyonszerzés feltételei]
          (1)  A nyilvánosan működő részvénytársaság nyilvántartásba vételétől számított
               két éven belül a társaság és a részvényes közötti vagyonátruházási
               szerződés létrejöttéhez – feltéve, hogy a társaság által teljesítendő
               ellenszolgáltatás elérné az alaptőke egytizedét – a közgyűlés előzetes
               jóváhagyó határozatára van szükség. Ennek során a nem pénzbeli vagyoni
               hozzájárulás szabályait megfelelően kell alkalmazni azzal, hogy a
               könyvvizsgálói vagy szakértői jelentést közzé kell tenni.
          (2)  A közgyűlés előzetes jóváhagyó határozatára van szükség abban az esetben
               is, ha a társasággal a részvényes, illetve közeli hozzátartozója, továbbá
               olyan személy köt szerződést, amelyben a részvényes többségi befolyással
               rendelkezik.
          (3)  Nincs szükség a közgyűlés előzetes jóváhagyására a társaság tevékenységi
               körébe tartozó szokásos nagyságrendű szerződésekkel, a hatósági
               határozattal és hatósági árverés útján történő tulajdonszerzéssel, valamint
               a tőzsdei ügyletekkel kapcsolatban.
          (4)  E § alkalmazásában részvényesnek minősül, aki a nyilvánosan működő
               részvénytársasággá alakulásról szóló határozat meghozatalának időpontjában
               a társaság részvényese, valamint a nyilvánosan működő részvénytársaság
               bejegyzését követően az a részvényes, aki a szavazati jogok legalább tíz
               százalékával rendelkezik.

3:265. §       [Az eltérő szabályozás tilalma]
               Semmis az alapszabály olyan rendelkezése, amely a társaság által
               teljesített kifizetésekre az e fejezetben foglaltaknál a részvényesekre
               nézve kedvezőbb szabályokat állapít meg.

3:266. §       [Kisebbségi jogok gyakorlása]
               A nyilvánosan működő részvénytársaságban a kisebbségi jogok gyakorlására
               együttesen a szavazatok legalább egy százalékával rendelkező részvényesek
               jogosultak.

3:267. §       [A részvényes kötelezettségei]
          (1)  A részvényes köteles az általa átvett, illetve jegyzett részvények
               névértékének, illetve kibocsátási értékének megfelelő pénzbeli és nem
               pénzbeli vagyoni hozzájárulást a részvénytársaság rendelkezésére bocsátani.
               A részvényes e kötelezettségek alól – az alaptőke leszállítás esetét kivéve
               – érvényesen nem mentesíthető.
          (2)  A részvényes az alapszabályban meghatározott határidőn belül a részvény
               névértékének, illetve kibocsátási értékének befizetésére akkor köteles,
               amikor az igazgatóság az alapszabályban meghatározott feltételek szerint
               erre felszólítja. A részvényes fizetési kötelezettségének a felszólítást
               megelőzően is eleget tehet.
          (3)  Ha a részvényes részvényesi jogviszonya a vállalt vagyoni hozzájárulás
               határidőben való teljesítésének elmulasztása miatt szűnt meg, és a
               részvényes által átvenni vállalt, illetve jegyzett részvényekre jutó
               vagyoni hozzájárulás teljesítésének kötelezettségét más személy nem
               vállalja át, az alaptőkét a volt részvényes által vállalt vagyoni
               hozzájárulás mértékével le kell szállítani.
          (4)  A késedelembe esett részvényest az általa teljesített vagyoni hozzájárulás
               értéke az alaptőke leszállítását követően, illetve akkor illeti meg, amikor
               a helyébe lépő részvényes vagyoni hozzájárulását a részvénytársasággal
               szemben teljesíti.

XXXV. FEJEZET
A részvénytársaság szervezete

1. A közgyűlés

3:268. §       [A közgyűlés]
          (1)  A részvénytársaság legfőbb szerve a közgyűlés.
          (2)  Nyilvánosan működő részvénytársaság esetén a közgyűlés kizárólagos
               hatáskörébe tartozik a javadalmazási politikáról való véleménynyilvánító
               szavazás. A javadalmazási politikát annak jelentős változása esetén, de
               legalább négyévente a közgyűlés napirendjére kell tűzni.
          (3)  Nyilvánosan működő részvénytársaság esetén az előző üzleti évre vonatkozó
               javadalmazási jelentést véleménynyilvánító szavazás céljából a közgyűlés
               napirendjére kell tűzni.
          (4)  Nyilvánosan működő részvénytársaság esetén a közgyűlés hatáskörébe tartozó
               kérdésekről nem lehet közgyűlés tartása nélkül határozatot hozni.

3:269. §       [A közgyűlés összehívásának általános szabályai]
               A közgyűlésre szóló meghívó az általánosan kötelező tartalmi elemeken túl
               tartalmazza
               a)   a közgyűlés megtartásának módját;
               b)   a szavazati jog gyakorlásához az alapszabályban előírt feltételeket;
               c)   a közgyűlés határozatképtelensége esetén a megismételt közgyűlés
                    helyét és idejét.

3:270. §       [A közgyűlés kötelező összehívásának esetei]
          (1)  Az igazgatóság köteles nyolc napon belül – a felügyelőbizottság egyidejű
               értesítése mellett – a szükséges intézkedések megtétele céljából a
               közgyűlést összehívni vagy közgyűlés tartása nélkül történő
               határozathozatalt kezdeményezni, ha bármely tagjának tudomására jut, hogy
               a)   a részvénytársaság saját tőkéje veszteség következtében az alaptőke
                    kétharmadára csökkent;
               b)   a részvénytársaság saját tőkéje az alaptőke törvényben meghatározott
                    minimális összege alá csökkent;
               c)   a részvénytársaságot fizetésképtelenség fenyegeti vagy fizetéseit
                    megszüntette; vagy
               d)   a részvénytársaság vagyona a tartozásait nem fedezi.
          (2)  Az (1) bekezdésben meghatározott esetekben a részvényesek kötelesek a
               közgyűlésen vagy közgyűlés tartása nélkül olyan határozatot hozni, amely
               alkalmas az (1) bekezdésben megjelölt okok megszüntetésére; vagy dönteniük
               kell a társaság átalakulásáról, egyesüléséről vagy szétválásáról; ezek
               hiányában a társaság megszüntetéséről. A közgyűlés ezzel kapcsolatos
               határozatait három hónapon belül végre kell hajtani.
          (3)  Ha a közgyűlés befejezését követő három hónapon belül az összehívására okot
               adó, az (1) bekezdés a) pontja szerinti körülmény változatlanul fennáll, az
               alaptőkét le kell szállítani.

3:271. §       [A közgyűlés összehívásának speciális szabályai zártkörűen működő
          részvénytársaságnál]
          (1)  Zártkörűen működő részvénytársaság esetén a közgyűlést annak kezdőnapját
               legalább tizenöt nappal megelőzően, a részvényeseknek küldött meghívó útján
               kell összehívni.
          (2)  Azoknak a részvényeseknek, akik ezt kívánják, a közgyűlésre szóló meghívót
               elektronikus úton kell megküldeni.

3:272. §       [A közgyűlés összehívásának speciális szabályai nyilvánosan működő
          részvénytársaságoknál]
          (1)  Nyilvánosan működő részvénytársaság esetén a közgyűlésre szóló meghívót a
               közgyűlés kezdő napját legalább harminc nappal megelőzően, a társaság
               honlapján kell közzétenni. A közgyűlésre szóló meghívó tartalmazza a
               napirend kiegészítésére való jog gyakorlásának feltételeit is, továbbá
               feltünteti a határozattervezetek és a közgyűlés elé terjesztendő
               dokumentumok eredeti és teljes terjedelmű szövege elérhetőségének helyét.
          (2)  Ha a nyilvánosan működő részvénytársaság részvényeire tett nyilvános vételi
               ajánlattal kapcsolatos részvényesi állásfoglalás miatt vagy az eredményes
               nyilvános vételi ajánlattételi eljárást követően a befolyásszerző
               kezdeményezésére rendkívüli közgyűlés összehívására kerül sor, a közgyűlést
               annak kezdőnapját legalább tizenöt nappal megelőzően kell összehívni.
          (3)  A nyilvánosan működő részvénytársaság a társaság honlapján, a közgyűlést
               megelőzően legalább huszonegy nappal nyilvánosságra hozza:
               a)   az összehívás időpontjában meglévő részvények számára és a szavazati
                    jogok arányára vonatkozó összesített adatokat, ideértve az egyes
                    részvényosztályokra vonatkozó külön összesítéseket;
               b)   a napirenden szereplő ügyekkel kapcsolatos előterjesztéseket, az
                    azokra vonatkozó felügyelőbizottsági jelentéseket, valamint a
                    határozati javaslatokat;
               c)   a képviselő útján, illetve levélben történő szavazáshoz használandó
                    nyomtatványokat, ha azokat közvetlenül nem küldték meg a
                    részvényeseknek.
          (4)  Azoknak a részvényeseknek, akik ezt kívánják, a közzéteendő közgyűlési
               anyagokat a közgyűlési anyagok nyilvánosságra hozatalával egy időben
               elektronikus úton is meg kell küldeni.

3:273. §       [Részvétel a közgyűlésen]
          (1)  A zártkörűen működő részvénytársaság közgyűlésén az a részvényes, illetve
               részvényesi meghatalmazott vehet részt, akit a közgyűlés megkezdéséig a
               részvénykönyvbe bejegyeztek. Ha az alapszabály rendelkezik arról az
               időpontról, ameddig a fenti bejegyzésre sor kerülhet, ezt az időpontot nem
               lehet a közgyűlés kezdő napját megelőző második munkanapnál korábban
               meghatározni; semmis az alapszabály ettől eltérő rendelkezése.
          (2)  Nyilvánosan működő részvénytársaság közgyűlésén az a részvényes, illetve
               részvényesi meghatalmazott vehet részt, akit legkésőbb a közgyűlés
               kezdőnapját megelőző második munkanapon bejegyeztek a részvénykönyvbe. Az
               alapszabály ettől eltérő rendelkezése semmis.
          (3)  A közgyűlésen a részvényesi jogok gyakorlására az a személy jogosult,
               akinek nevét – lezárásának időpontjában – a részvénykönyv tartalmazza. A
               részvénynek a közgyűlés kezdőnapját megelőző átruházása nem érinti a
               részvénykönyvbe bejegyzett személynek azt a jogát, hogy a közgyűlésen részt
               vegyen és az őt mint részvényest megillető jogokat gyakorolja.
          (4)  Ha a nyilvánosan működő részvénytársaság alapszabálya megengedi, hogy a
               részvényes szavazati jogát a közgyűlést megelőzően postai úton gyakorolja,
               e jog gyakorlását érvényesen csak olyan feltételhez kötheti, amely a
               részvényes személyazonossága megállapításához szükséges.

3:274. §       [Jelenléti ív]
          (1)  A közgyűlésen megjelent részvényesekről jelenléti ívet kell készíteni,
               amelyen fel kell tüntetni a részvényes, illetve képviselője nevét és
               lakóhelyét vagy székhelyét, részvényei számát és az őt megillető szavazatok
               számát, valamint a közgyűlés időtartama alatt a jelenlévők személyében
               bekövetkezett változásokat.
          (2)  A jelenléti ívet a közgyűlés elnöke és a jegyzőkönyvvezető aláírásával
               hitelesíti.

3:275. §       [Határozatképesség]
          (1)  Ha a közgyűlés nem határozatképes, a megismételt közgyűlés az eredeti
               napirenden szereplő ügyekben a jelenlévők által képviselt szavazati jog
               mértékétől függetlenül határozatképes, ha azt az eredeti időpontot zártkörű
               részvénytársaság esetén legalább három, nyilvánosan működő részvénytársaság
               esetén legalább tíz nappal és legfeljebb huszonegy nappal követő időpontra
               hívják össze. Az alapszabály három, illetve tíz napnál rövidebb és
               huszonegy napnál hosszabb összehívási határidőt előíró rendelkezése semmis.
          (2)  A közgyűlés egy alkalommal, legfeljebb harminc napra felfüggesztheti
               ülését.
          (3)  A felfüggesztett ülés folytatásaként megtartott közgyűlésen a
               határozatképességet ugyanúgy kell vizsgálni, mint a közgyűlés
               megkezdésekor. Nyilvánosan működő részvénytársaságok esetén az alapszabály
               ettől eltérő rendelkezése semmis.
          (4)  A felfüggesztett ülés folytatásaként megtartott közgyűlés esetén a
               közgyűlés összehívására és a közgyűlés tisztségviselőinek megválasztására
               vonatkozó szabályokat nem kell alkalmazni.

3:276. §       [A határozathoz szükséges többség]
          (1)  A közgyűlés legalább háromnegyedes szótöbbséggel határozhat az alapszabály
               módosításáról, a társaság működési formájának megváltoztatásáról, a
               társaság átalakulásáról, egyesüléséről, szétválásáról, jogutód nélküli
               megszűnéséről, valamint az alaptőke leszállításáról.
          (2)  Ha az alapszabály módosítására az alaptőke felemeléséről vagy
               leszállításáról hozott közgyűlési határozat végrehajtásával összefüggésben,
               az alaptőke nagyságának meghatározása céljából kerül sor, a közgyűlésnek az
               alapszabály módosítására vonatkozó jóváhagyó határozata az alaptőke
               felemelésével vagy leszállításával összefüggő közgyűlési határozat
               elfogadásával megadottnak tekintendő.
          (3)  A nyilvánosan működő részvénytársaság esetében a létesítő okirat
               módosításához szükséges egyhangú határozathozatalra vonatkozó rendelkezést
               nem kell alkalmazni.

3:277. §       [Közgyűlési határozathoz való hozzájárulás]
          (1)  A közgyűlés olyan határozata, amely valamely részvénysorozathoz kapcsolódó
               jogot hátrányosan módosít, akkor hozható meg, ha ahhoz az érintett
               részvénysorozatok részvényesei az alapszabályban meghatározott módon külön
               is hozzájárulnak. Ennek során a részvényhez fűződő szavazati jog esetleges
               korlátozására vagy kizárására vonatkozó rendelkezések – ide nem értve a
               saját részvényhez kapcsolódó szavazati jog gyakorlásának tilalmát – nem
               alkalmazhatók.
          (2)  Semmis a nyilvánosan működő részvénytársaság alapszabályának az (1)
               bekezdésben foglalt szabálytól eltérő rendelkezése.

3:278. §       [Jegyzőkönyv]
          (1)  A közgyűlésről jegyzőkönyvet kell készíteni, amely tartalmazza
               a)   a részvénytársaság cégnevét és székhelyét;
               b)   a közgyűlés megtartásának módját, helyét és idejét;
               c)   a közgyűlés levezető elnökének, a jegyzőkönyvvezetőnek, a jegyzőkönyv
                    hitelesítőjének és a szavazatszámlálóknak a nevét;
               d)   a közgyűlésen lezajlott fontosabb eseményeket, az elhangzott
                    indítványokat;
               e)   a határozati javaslatokat, minden határozat esetében azon részvények
                    számát, amelyek tekintetében érvényes szavazat leadására került sor,
                    az ezen szavazatok által képviselt alaptőke részesedés mértékét, a
                    leadott szavazatok és ellenszavazatok, valamint a szavazástól
                    tartózkodók számát.
          (2)  A jegyzőkönyvet a jegyzőkönyvvezető és a közgyűlés levezető elnöke írja
               alá, és egy erre megválasztott, jelen lévő részvényes hitelesíti.
          (3)  A részvénytársaság igazgatósága köteles a közgyűlési jegyzőkönyvet,
               valamint a jelenléti ívet saját dokumentumai között elhelyezni és
               megőrizni.
          (4)  A nyilvánosan működő részvénytársaság igazgatósága a közgyűlési
               jegyzőkönyvet és a jelenléti ívet a közgyűlés befejezését követő harminc
               napon belül köteles a nyilvántartó bíróságnak benyújtani.
          (5)  Bármely részvényes a közgyűlési jegyzőkönyv másolatának vagy a jegyzőkönyv
               egy részét tartalmazó kivonatának a kiadását kérheti az igazgatóságtól.

3:279. §       [Határozatok nyilvánosságra hozatala]
          (1)  A nyilvánosan működő részvénytársaság a közgyűlésen hozott határozatokat
               köteles honlapján nyilvánosságra hozni.
          (2)  A nyilvánosan működő részvénytársaság a javadalmazási politikáját és a
               javadalmazási jelentést köteles honlapján nyilvánosságra hozni.

3:280. §       [Konferencia-közgyűlés feltételei]
          (1)  Ha az alapszabály lehetővé teszi, hogy a részvényesek személyes megjelenés
               helyett elektronikus hírközlő eszköz igénybevételével vegyenek részt a
               közgyűlésen, a részvényesek szabadon döntenek saját részvételük módjáról.
               Azoknak a részvényeseknek, akik a közgyűlésen történő megjelenéssel vesznek
               részt, e szándékukat legalább öt nappal a közgyűlés napja előtt be kell
               jelenteniük a részvénytársaságnak. Azokat a részvényeseket, akik e
               szándékukról a részvénytársaságot határidőben nem tájékoztatják, úgy kell
               tekinteni, mint akik a közgyűlésen elektronikus hírközlő eszköz igénybe
               vételével vesznek részt.
          (2)  Az elektronikus hírközlő eszköz igénybe vételével összefüggésben a
               részvénytársaságnál felmerülő költségeket a részvénytársaság viseli, azok a
               részvényesekre nem háríthatók át.
          (3)  Nem tartható konferencia-közgyűlés, ha az ellen a szavazatok legalább öt
               százalékával együttesen rendelkező részvényesek a közgyűlési meghívó
               kézhezvételétől vagy a hirdetmény közzétételétől számított öt napon belül –
               az ok megjelölésével – írásban tiltakoznak, és egyben kérik a közgyűlés
               hagyományos módon történő megtartását.

3:281. §       [Konferencia-közgyűlés lebonyolítása]
          (1)  A konferencia-közgyűlés megnyitása előtt a közgyűlésen közvetlen személyes
               jelenléttel részt venni kívánó részvényesek részvényesi jogosultságát a
               részvénykönyv adatai alapján ellenőrizni kell. Alapszabályban vagy annak
               felhatalmazása alapján közgyűlési határozatban kell rendelkezni arról, hogy
               a közgyűlésen telekommunikációs kapcsolat útján részt vevő részvényesek
               személyazonossága miként ellenőrizendő, rendelkezni kell továbbá a szavazás
               módjáról és eredményének hiteles megállapításáról, a közgyűlés
               tisztségviselőinek megválasztásáról, valamint a részvényest megillető
               felszólalási és javaslattételi jog gyakorlásának feltételeiről.
          (2)  A konferencia-közgyűlésen elhangzottakat és a hozott határozatokat hiteles
               módon úgy kell rögzíteni, hogy azok utóbb is ellenőrizhetőek legyenek. Ha a
               közgyűlésen elhangzottakról felvétel készült, a felvétel alapján
               jegyzőkönyvet kell készíteni, amelyet az igazgatóság hitelesít.

2. Az ügyvezetés

3:282. §       [Az igazgatóság összetétele, eljárása]
          (1)  A részvénytársaság ügyvezetését az igazgatóság látja el. Az igazgatóság
               három természetes személy tagból áll. Semmis az alapszabály azon
               rendelkezése, amely háromnál kevesebb tagú igazgatóság felállítását írja
               elő.
          (2)  Az igazgatóság elnökét maga választja tagjai közül.
          (3)  Az igazgatóság jogait és feladatait testületként gyakorolja. Az igazgatóság
               tagjai képviseleti jogának korlátozása, megosztása, és nyilatkozatának
               feltételhez vagy jóváhagyáshoz kötése harmadik személyekkel szemben nem
               hatályos.
          (4)  Az igazgatóság határozatait a jelenlévők szótöbbségével hozza. Az
               alapszabály ennél alacsonyabb határozathozatali arányt előíró rendelkezése
               semmis.

3:283. §       [Igazgatóság jogait gyakorló vezérigazgató]
               Zártkörűen működő részvénytársaság alapszabályának rendelkezése esetén az
               igazgatóság jogait vezető tisztségviselőként vezérigazgató gyakorolja.

3:284. §       [Jelentés előterjesztése]
          (1)  Az igazgatóság az ügyvezetésről, a társaság vagyoni helyzetéről és
               üzletpolitikájáról legalább évente egyszer a közgyűlés, ha a
               részvénytársaságnál felügyelőbizottság működik, legalább háromhavonta a
               felügyelőbizottság részére jelentést készít.
          (2)  Semmis az alapszabály olyan rendelkezése, amely az igazgatóság jelentés
               előterjesztésére irányuló kötelezettségét kizárja vagy korlátozza.

3:285. §       [Nyilvánosan működő részvénytársaságok egységes irányítási rendszerben]
          (1)  Nyilvánosan működő részvénytársaság alapszabályának rendelkezése esetén
               igazgatóság és felügyelőbizottság helyett egységes irányítási rendszert
               megvalósító igazgatótanács működhet. Az igazgatótanács látja el az
               igazgatóság és a felügyelőbizottság törvényben meghatározott feladatait.
          (2)  E törvénynek az igazgatóságra vonatkozó szabályait az igazgatótanácsra
               megfelelően alkalmazni kell.

3:286. §       [Az igazgatótanács összetétele]
          (1)  Az igazgatótanács öt természetes személy tagból áll. Elnökét maga választja
               tagjai közül. Semmis az alapszabály azon rendelkezése, amely ötnél kevesebb
               tagú igazgatótanács felállítását írja elő.
          (2)  Az igazgatótanács tagjai többségének – a (3) bekezdésben foglalt kivétellel
               – független személynek kell lennie. Semmis az alapszabály olyan
               rendelkezése, amely a független tagok arányát alacsonyabban határozza meg.
          (3)  Ha a részvénytársaság elismert vállalatcsoporthoz tartozó ellenőrzött
               társaság, az igazgatótanács tagjai többségének függetlenségére vonatkozó
               előírást nem kell alkalmazni.

3:287. §       [Az igazgatótanács tagjainak függetlensége]
          (1)  Függetlennek minősül az igazgatótanács tagja, ha a részvénytársasággal az
               igazgatótanácsi tagságán és a társaság szokásos tevékenységébe tartozó, az
               igazgatótanácsi tag szükségleteit kielégítő ügyleten alapuló jogviszonyon
               kívül más jogviszonyban nem áll.
          (2)  Nem minősül függetlennek az igazgatótanács tagja, ha
               a)   a részvénytársaság munkavállalója vagy volt munkavállalója, e
                    jogviszonyának megszűnésétől számított öt évig;
               b)   a részvénytársaság vagy vezető tisztségviselői számára és javára
                    ellenérték fejében szakértői vagy más megbízási jogviszony alapján
                    tevékenységet folytat;
               c)   a részvénytársaság olyan részvényese, aki közvetve vagy közvetlenül a
                    leadható szavazatok legalább harminc százalékát birtokolja vagy ilyen
                    személynek közeli hozzátartozója vagy élettársa;
               d)   közeli hozzátartozója vagy élettársa a részvénytársaság nem független
                    vezető tisztségviselőjének vagy vezető állású munkavállalójának;
               e)   a részvénytársaság eredményes működése esetén igazgatótanácsi tagsága
                    alapján vagyoni juttatásra jogosult, vagy az igazgatótanácsi tagságért
                    járó díjon kívül bármilyen javadalmazásban részesül a
                    részvénytársaságtól, illetve a részvénytársasághoz kapcsolt
                    vállalkozástól;
               f)   az igazgatótanács nem független tagjával egy másik gazdasági
                    társaságban olyan jogviszonyban áll, amely alapján a nem független
                    tagnak irányítási, ellenőrzési joga van;
               g)   a részvénytársaság könyvvizsgálója vagy a könyvvizsgáló társaság
                    tagja, illetve alkalmazottja e jogviszony megszűnésétől számított
                    három évig;
               h)   vezető tisztségviselő vagy vezető állású munkavállaló egy olyan
                    gazdasági társaságban, amelynek független igazgatótanácsi tagja egyben
                    a nyilvánosan működő részvénytársaság vezető tisztségviselője.
          (3)  Semmis az alapszabály olyan rendelkezése, amely a függetlenség
               követelményeit az (1)–(2) bekezdésben meghatározottaknál enyhébben
               határozza meg.

3:288. §       [Munkavállalói részvétel az igazgatótanácsban]
          (1)  Ha a nyilvánosan működő részvénytársaságnál igazgatótanács működik, az
               igazgatótanácsnak és az üzemi tanácsnak kell megállapodnia a munkavállalói
               részvételből eredő jogok gyakorlásának módjáról.
          (2)  Az (1) bekezdés alapján létrejött megállapodásra a szerződések általános
               szabályait kell megfelelően alkalmazni.

3:289. §       [Felelős társaságirányítási jelentés]
          (1)  A nyilvánosan működő részvénytársaság igazgatósága köteles az éves rendes
               közgyűlés elé terjeszteni a részvénytársaság társaságirányítási gyakorlatát
               bemutató, az adott tőzsde szereplői számára előírt módon elkészített
               jelentést.
          (2)  A jelentés elfogadásáról a közgyűlés dönt. A közgyűlés határozatát és az
               elfogadott jelentést a részvénytársaság honlapján közzé kell tenni.
          (3)  Semmis az alapszabály azon rendelkezése, amely e § rendelkezéseitől eltér.

3. Felügyelőbizottság, auditbizottság, könyvvizsgáló

3:290. §       [A részvénytársaság felügyelőbizottsága]
          (1)  Nyilvánosan működő részvénytársaságnál – a gazdasági társaságok közös
               szabályaiban meghatározott eseteken kívül – felügyelőbizottság választása
               akkor is kötelező, ha a társaság nem egységes irányítási rendszerben
               működik. Az igazgatótanács független tagjainak arányára és függetlenségére
               vonatkozó szabályokat ebben az esetben a felügyelőbizottságra kell
               alkalmazni.
          (2)  Nyilvánosan működő részvénytársaságnál ügydöntő felügyelőbizottság nem
               működhet.
          (3)  Zártkörűen működő részvénytársaságnál, ha a szavazati jogok legalább öt
               százalékával együttesen rendelkező részvényesek ezt kérik, a
               felügyelőbizottságot létre kell hozni.
          (4)  Az alapszabály e §-ba ütköző rendelkezése semmis.

3:291. §       [Auditbizottság]
          (1)  Nyilvánosan működő részvénytársaságnál kötelező auditbizottság létrehozása,
               amely a felügyelőbizottságot, illetve az igazgatótanácsot a pénzügyi
               beszámolórendszer ellenőrzésében, a könyvvizsgáló kiválasztásában és a
               könyvvizsgálóval való együttműködésben segíti.
          (2)  Az auditbizottságot a közgyűlés a felügyelőbizottság vagy az igazgatótanács
               független tagjai közül választja. Az auditbizottság legalább egy tagjának
               számviteli vagy könyvvizsgálói szakképesítéssel kell rendelkeznie.
          (3)  Semmis az alapszabály azon rendelkezése, amely az (1) és a (2) bekezdésben
               foglalt szabályoktól eltér.
          (4)  Az auditbizottság három tagból áll. Semmis az alapszabály azon
               rendelkezése, amely háromnál kevesebb tagú auditbizottság felállítását írja
               elő.

3:292. §       [Könyvvizsgáló]
               Részvénytársaságnál állandó könyvvizsgáló működik; nyilvánosan működő
               részvénytársaság alapszabályának ettől eltérő rendelkezése semmis.

XXXVI. FEJEZET
Az alaptőke felemelése

1. Az alaptőke felemelésének közös szabályai

3:293. §       [Alaptőke-emelésről szóló határozat]
          (1)  A részvénytársaság alaptőkéjének felemeléséről a közgyűlés határoz.
               Különböző alaptőke-emelési módok szerinti alaptőke-emelés egyidejűleg is
               elhatározható.
          (2)  Az alaptőke felemelését elhatározó közgyűlési határozat érvényességének
               feltétele, hogy a tőkeemeléssel – az alapszabályban foglaltak szerint –
               érintettnek minősülő részvényfajta, illetve részvényosztály részvényesei az
               alapszabályban meghatározott módon az alaptőke felemeléséhez külön
               hozzájáruljanak. Ennek során a részvényhez fűződő szavazati jog esetleges
               korlátozására vagy kizárására vonatkozó rendelkezések – ide nem értve a
               saját részvényhez kapcsolódó szavazati jog gyakorlásának tilalmát – nem
               alkalmazhatók.
          (3)  Semmis a nyilvánosan működő részvénytársaság alapszabályának a (2)
               bekezdésbe ütköző rendelkezése.

3:294. §       [Az igazgatóság felhatalmazása alaptőke-emelésre]
          (1)  A részvénytársaság közgyűlése felhatalmazhatja az igazgatóságot az alaptőke
               felemelésére. A felhatalmazásban meg kell határozni a legmagasabb összeget,
               amelyre az igazgatóság a részvénytársaság alaptőkéjét felemelheti, és azt a
               legfeljebb ötéves időtartamot, amely alatt az alaptőke-emelésre sor
               kerülhet.
          (2)  Az igazgatóságnak az alaptőke felemelésére történő felhatalmazása esetén az
               igazgatóság dönt az alaptőke felemelésével kapcsolatos, e törvény vagy az
               alapszabály szerint egyébként a közgyűlés hatáskörébe tartozó kérdésekről
               is.

2. Alaptőke-emelés új részvények forgalomba hozatalával

3:295. §       [Az alaptőke-emelés előfeltétele]
               A részvénytársaság alaptőkéjét új részvények forgalomba hozatalával akkor
               emelheti fel, ha korábban forgalomba hozott valamennyi részvényének
               névértékét, illetve kibocsátási értékét befizették, és a nem pénzbeli
               vagyoni hozzájárulást maradéktalanul a részvénytársaság rendelkezésére
               bocsátották.

3:296. §       [A közgyűlési határozat]
          (1)  Az alaptőkének új részvények forgalomba hozatalával történő felemeléséről
               szóló közgyűlési határozatban meg kell határozni
               a)   az alaptőke-emelés módját;
               b)   az alaptőke-emelés összegét vagy legkisebb tervezett összegét;
               c)   az alaptőke-emeléshez kapcsolódó alapszabály-módosítás tervezetét,
                    ezen belül a kibocsátandó új részvények számát, sorozatát, illetve a
                    sorozatba tartozó részvények fajtájához, részvényosztályához,
                    részvénysorozatához kapcsolódó jogokat, a részvények előállításának
                    módját, névértékét, illetve kibocsátási értékét, és a részvények
                    névértéke vagy kibocsátási értéke befizetésének feltételeit;
               d)   a nem pénzbeli vagyoni hozzájárulás tárgyát, értékét, az ellenében
                    adandó részvények számát és egyéb jellemzőit, a hozzájárulást
                    szolgáltató nevét (cégét), lakóhelyét, székhelyét és az előzetes
                    értékelést végző könyvvizsgáló nevét, székhelyét (lakóhelyét), a
                    szolgáltatás időpontját;
               e)   a részvények átvételére vonatkozó nyilatkozat megtételére
                    rendelkezésre álló időtartamot vagy jegyzési határidőt.
          (2)  Az új részvények zártkörű forgalomba hozatalával történő alaptőke-emelést
               elrendelő közgyűlési határozatban meg kell jelölni azokat a személyeket,
               akiket a közgyűlés feljogosít a részvények átvételére azzal a feltétellel,
               hogy az arra jogosultak jegyzési elsőbbségükkel nem élnek. A közgyűlési
               határozatban meg kell jelölni az egyes személyek által átvehető részvények
               számát.
          (3)  A részvények átvételére olyan személy jelölhető ki, aki a részvények
               átvételére és azok ellenértékének szolgáltatására vonatkozó előzetes
               kötelezettségvállalási nyilatkozatot tett. A részvénytársaság a
               kötelezettségvállaló nyilatkozatban foglaltaktól nem térhet el.
          (4)  A vagyoni hozzájárulások teljesítésének módjára, esedékességére, a
               késedelem jogkövetkezményeire, a nem pénzbeli vagyoni hozzájárulás
               értékelésére és az annak értékéért viselt felelősségére vonatkozó
               szabályokat megfelelően alkalmazni kell.
          (5)  Nyilvánosan működő részvénytársaság esetén a nem pénzbeli vagyoni
               hozzájárulás értékeléséről szóló könyvvizsgálói vagy szakértői jelentést
               közzé kell tenni.

3:297. §       [Elsőbbségi jog gyakorlása]
          (1)  A közgyűlés az alapszabályban meghatározott feltételek szerint jogosult
               jegyzési jogot biztosító kötvények kibocsátásáról határozni, amelyek az
               alaptőke új részvények forgalomba hozatalával történő felemelése esetén a
               részvények átvételére, illetve jegyzésére vonatkozó elsőbbséget
               biztosítanak a kötvény jogosultjának.
          (2)  Az alaptőke pénzbeli hozzájárulás ellenében történő felemelése esetén a
               részvényesek, valamint az átváltoztatható, illetve jegyzési jogot biztosító
               kötvények tulajdonosai a részvények átvételére elsőbbségi joggal
               rendelkeznek. Az elsőbbségi jog gyakorlására jogosultak sorrendjét és az
               elsőbbségi jog gyakorlására rendelkezésre álló időtartamot az
               alapszabályban kell szabályozni.
          (3)  Az elsőbbségi jog gyakorlására a részvénytársaság legalább tizenöt napos
               határidőt köteles biztosítani.
          (4)  A részvénytársaság köteles az alapszabályban meghatározott módon
               tájékoztatni a részvényeseket, továbbá az átváltoztatható és a jegyzési
               jogot biztosító kötvények tulajdonosait a megszerezhető részvények
               névértékéről, illetve kibocsátási értékéről, a jog érvényesítésére nyitva
               álló időszak kezdő- és záró napjáról és a jog gyakorlásának módjáról.
          (5)  Az átváltozó kötvény előre meghatározott objektív ok alapján alakul át
               részvénnyé, ennek megfelelően tulajdonosa számára elsőbbségi jogot nem
               biztosít

3:298. §       [Alapszabály-módosítás]
          (1)  Ha az alaptőke-emelést elhatározó közgyűlés az alapszabályt az
               alaptőkeemeléssel összefüggésben – a részvények átvételére vonatkozó
               kötelezettségvállalások, illetve a részvényjegyzés eredményétől függően – a
               nyilatkozat megtételére rendelkezésre álló határidő lejártának, illetve a
               jegyzés lezárásának napján beálló hatállyal módosítja, az alaptőkeemeléssel
               kapcsolatban újabb közgyűlés tartására nincs szükség.
          (2)  Ha feltételes alapszabály módosításra nem került sor, vagy az alaptőke-
               emelés során olyan kérdésben kell a közgyűlésnek határoznia, amelyre
               vonatkozóan a feltételes alapszabály-módosítás nem vagy nem megfelelő
               rendelkezést tartalmaz, az alapszabály módosításáról a közgyűlésnek a
               részvények átvételére vonatkozó nyilatkozat megtételére rendelkezésre álló
               határidő leteltét vagy a jegyzés eredményes lezárását követő hatvan napon
               belül kell határoznia.
          (3)  Az alaptőke felemelésével forgalomba hozott új részvény első ízben az
               alaptőke-emelés bejegyzésének üzleti éve után járó osztalékra jogosít.

3:299. §       [Alaptőke-emelés meghiúsulása]
          (1)  Az alaptőke-emelés meghiúsul, ha az alaptőke-emelés tervezett összegének,
               illetve legkisebb összegének megfelelő névértékű, illetve kibocsátási
               értékű részvények átvételére az arra jogosultak nem vállaltak
               kötelezettséget, illetve a részvényeket nem jegyezték le.
          (2)  Az alaptőke-emelés meghiúsulását a részvény átvételére vonatkozó
               kötelezettségvállalás teljesítésére előírt határidő (a továbbiakban:
               jegyzési határidő) lejártát követő harminc napon belül be kell jelenteni a
               nyilvántartó bíróságnak.

3. Alaptőke-emelés az alaptőkén felüli vagyon terhére

3:300. §       [Az alaptőke-emelés előfeltételei]
               A részvénytársaság alaptőkéjét alaptőkén felüli vagyonával vagy annak egy
               részével felemelheti, ha az előző üzleti évre vonatkozó beszámolójának
               mérlege vagy a tárgyévi közbenső mérlege szerint a társaság rendelkezik
               olyan alaptőkén felüli vagyonnal, amely alaptőke-emelésre fordítható, és a
               részvénytársaság alaptőkéje a tőkeemelést követően sem haladja meg a
               helyesbített saját tőke összegét. Az alaptőkén felüli vagyon mértékét a
               beszámoló vagy közbenső mérleg a mérleg fordulónapját követő hat hónapon
               belül igazolja.

3:301. §       [Az alaptőke-emelés végrehajtása]
          (1)  Az alaptőke-emelésről szóló közgyűlési határozatban módosítani kell az
               alapszabályt, és meg kell határozni, hogy az alaptőke-emelés végrehajtása
               új részvények előállításával, a részvények felülbélyegzésével vagy
               kicserélésével történik.
          (2)  A felemelt alaptőkét megtestesítő részvények a részvénytársaság
               részvényeseit ellenérték nélkül, részvényeik névértékének arányában illetik
               meg.

4. Alaptőke-emelés dolgozói részvények forgalomba hozatalával

3:302. §       [A dolgozói részvény kibocsátásának szabályai]
          (1)  Dolgozói részvény kibocsátása esetén a részvénytársaság által fedezendő
               ellenértéket a részvénytársaság alaptőkén felüli vagyonából kell fedezni.
          (2)  A dolgozói részvények forgalomba hozatalával történő tőkeemelésre az új
               részvények zártkörű fogalomba hozatalával kapcsolatos, illetve az alaptőkén
               felüli vagyon terhére történő tőkeemelés szabályait megfelelően alkalmazni
               kell.

5. Alaptőke-emelés átváltoztatható kötvények részvénnyé alakításával

3:303. §       [Feltételes alaptőke-emelés]
          (1)  A részvénytársaság feltételes alaptőke-emelést határozhat el
               átváltoztatható vagy átváltozó kötvények forgalomba hozatalával.
          (2)  A forgalomba hozott átváltoztatható vagy átváltozó kötvények névértékének
               összege nem haladhatja meg a részvénytársaság alaptőkéjének felét.
          (3)  Az átváltoztatható kötvényt az alapszabályban meghatározott feltételek
               szerint a kötvényes kérésére részvénnyé kell átalakítani. Az átváltozó
               kötvény a kötvényben meghatározott feltétel bekövetkezése esetén alakul át
               részvénnyé.
          (4)  A feltételes alaptőke-emelést elhatározó közgyűlési határozatban meg kell
               határozni
               a)   azt, hogy a kötvény kibocsátása zártkörűen vagy nyilvánosan történik;
               b)   a kibocsátandó kötvények számát, névértékét, illetve kibocsátási
                    értékét, a kötvények sorozatát, a jegyzés helyét és idejét;
               c)   a kötvények részvénnyé történő átalakításának vagy átalakulásának
                    feltételeit, időpontját;
               d)   a kötvény futamidejét, a kamat vagy egyéb hozam megfizetésének
                    feltételeit;
               e)   kötvény zártkörű kibocsátása esetén a kötvények átvételére jogosult
                    személyeket és az általuk jegyezhető kötvények számát, névértékét,
                    kibocsátási értékét és sorozatát.

3:304. §       [A kötvénykibocsátás következményei]
          (1)  Eredményes kötvénykibocsátás esetén a közgyűlés köteles a kötvényjegyzésre
               rendelkezésre állt határidő lejártát követő hatvan napon belül módosítani
               az alapszabályt.
          (2)  Ha a kötvényjegyzés eredménytelen volt, az igazgatóság köteles a
               kötvényjegyzés lezárásától számított harminc napon belül e tényt a
               nyilvántartó bíróságnak bejelenteni.

3:305. §       [Kötvény helyett részvény igénylése és a kötvény részvénnyé történő
          átváltozása]
          (1)  Az átváltoztatható kötvény tulajdonosa a kötvény futamidején belül, a
               közgyűlés által meghatározott időtartam alatt írásban – nyomdai úton
               előállított kötvények esetén a kötvényeknek az igazgatóság részére történő
               benyújtásával – kötvényei helyébe részvényt igényelhet.
          (2)  Az átváltoztatható kötvény átváltoztatásáról szóló nyilatkozat
               megtételével, az átváltozó kötvény átváltozására előírt feltétel
               bekövetkeztével a kötvénytulajdonos jogosulttá válik részvényutalványra.
          (3)  Az (1) bekezdés szerinti bejelentés megtételére rendelkezésre álló
               időtartam lejártát vagy az átváltozó kötvény átváltozására előírt feltétel
               bekövetkeztét követően az igazgatóság – az átváltozó kötvény esetén a
               feltétel bekövetkeztének megállapítása mellett – haladéktalanul intézkedik
               az alaptőke-emelés nyilvántartásba történő bejegyzése iránt azzal, hogy az
               alapszabály módosítására nincs szükség. Az alaptőke-emelés során a
               nyilvántartásba vételre és a részvény kiadására, jóváírására vonatkozó
               rendelkezéseket megfelelően alkalmazni kell.

6. A felemelt alaptőkének megfelelő részvények előállítása

3:306. §       [Alaptőke-emelés nyomdai úton előállított részvényekkel]
          (1)  Nyomdai úton előállított részvények esetén, az alaptőke-emelés bejegyzését
               követő hatvan napon belül az igazgatóságnak az alapszabályban meghatározott
               módon, erre vonatkozó felhívásban kell tájékoztatnia a részvényeseket – a
               tőkeemelés végrehajtásának módjától függően – a felülbélyegzendő, illetve
               kicserélendő részvények átvételének és az új, kicserélt vagy
               felülbélyegzett részvények átadásának helyéről és kezdő időpontjáról.
          (2)  A részvények részvénytársaságnak történő átadására legalább harminc napot
               kell biztosítani. A kicserélésre átadott részvényeket az igazgatóság, az
               értékpapírokra vonatkozó rendelkezések szerint eljárva, a határidő leteltét
               követően érvényteleníti.
          (3)  Ha a részvényes a felülbélyegzendő vagy kicserélendő részvényeket a
               felhívásban megjelölt határidőn belül az igazgatóságnak nem adja át, az
               igazgatóság a részvényeket érvénytelenné nyilvánítja. A részvények
               érvénytelenítéséről szóló határozatot közzé kell tenni. Az érvénytelenné
               nyilvánított részvényekkel részvényesi jogok a határozat keltétől kezdve
               nem gyakorolhatók.
          (4)  Az érvénytelenné nyilvánított részvények helyett a részvénytársaság új
               részvényeket állít elő, amelyek az érvénytelenné nyilvánított részvények
               tulajdonosait illetik.
          (5)  Az alaptőke-emelés lebonyolításával összefüggésben a részvénytársaság
               birtokában lévő részvények nem minősülnek saját részvénynek, azokkal a
               részvénytársaság részvényesi jogokat nem gyakorolhat.
          (6)  A részvényesnek az e § alapján kiállított, új, kicserélt vagy
               felülbélyegzett részvény kiadására vonatkozó igénye nem évül el.

3:307. §       [Alaptőke-emelés dematerializált részvényekkel]
               Dematerializált részvények esetén az igazgatóság az alaptőke-emelés
               bejegyzését követő tizenöt napon belül értesíti a központi értéktárat és a
               részvényes értékpapírszámla-vezetőjét az alaptőke-emelés következtében a
               részvényes részvénytulajdonában beállt változásról.

XXXVII. FEJEZET
Az alaptőke leszállítása

3:308. §       [Az alaptőke-leszállítás esetei és korlátja]
          (1)  A részvénytársaság az alaptőkét leszállíthatja; az e törvényben
               meghatározott esetekben az alaptőke leszállítása kötelező.
          (2)  A társaság alaptőkéje nem szállítható le – a (3) bekezdésben szabályozott
               esetet kivéve – az alaptőke törvényben meghatározott minimális összege alá.
          (3)  A társaság akkor határozhat az alaptőkének az e törvényben meghatározott
               minimális összege alá történő leszállításáról, ha az alaptőke
               leszállításával egyidejűleg elhatározott alaptőke-emelés megtörténik, és
               így az alaptőke legalább az alaptőkének az e törvényben meghatározott
               minimális összegét eléri.

3:309. §       [A közgyűlési határozat]
          (1)  Az alaptőke leszállításáról a közgyűlés dönt. Mellőzhető az alaptőke
               leszállításánál a közgyűlési határozathozatal, ha a részvénytársaság
               alapszabálya meghatározott feltételek bekövetkeztének esetére a részvények
               bevonását és az alaptőke leszállítását az érintett részvénysorozatba
               tartozó részvények kibocsátását megelőzően előírta.
          (2)  Az alaptőke leszállításáról döntő közgyűlést összehívó meghívónak az
               általánosan kötelező tartalmi elemeken kívül tartalmaznia kell az alaptőke-
               leszállítás mértékére, okára és végrehajtásának módjára vonatkozó
               tájékoztatást, továbbá, ha erre sor kerül, az alaptőke feltételes
               leszállításának tényét.
          (3)  Az alaptőke leszállításáról szóló közgyűlési határozatban meg kell jelölni:
               a)   azt, hogy az alaptőke leszállítása tőkekivonás vagy veszteségrendezés
                    érdekében vagy a részvénytársaság saját tőkéje más elemének növelése
                    céljából történik;
               b)   azt az összeget, amellyel az alaptőke csökken, valamint az alaptőke-
                    leszállítással érintett részvényeket; és
               c)   az alaptőke-leszállítás végrehajtásának módját.
          (4)  Az alaptőke leszállításáról szóló döntés meghozatalával egyidejűleg
               rendelkezni kell az alapszabálynak a tőkeleszállítás miatt szükségessé váló
               módosításáról is. Ez a közgyűlési határozat az alaptőke-leszállítás
               feltételeinek teljesülése esetén válik hatályossá. Ha az alaptőke-
               leszállításhoz nem szükséges közgyűlési határozat, az alapszabálynak az
               alaptőke csökkenése miatt szükségessé váló módosítása az igazgatóság
               hatáskörébe tartozik.
          (5)  Az alaptőke leszállítását elhatározó közgyűlési határozat érvényességéhez
               az is szükséges, hogy az alaptőke-leszállítással – az alapszabályban
               foglaltak szerint – érintettnek minősülő részvényfajta vagy részvényosztály
               részvényesei az alapszabályban meghatározott módon a döntéshez külön
               hozzájáruljanak. Ennek során a részvényhez fűződő szavazati jog esetleges
               korlátozására vagy kizárására vonatkozó rendelkezések – ide nem értve a
               saját részvényhez kapcsolódó szavazati jog gyakorlásának tilalmát – nem
               alkalmazhatók.
          (6)  Az alaptőke tőkekivonással történő leszállításakor a részvényeseket
               megillető összeg megállapítása során számításba kell venni – az alaptőke
               csökkenése arányában – az alaptőkén felüli vagyon összegét is. Ha a saját
               tőke kevesebb, mint az alaptőke összege, az alaptőke tőkekivonással történő
               leszállítása előtt először a veszteség rendezése miatti alaptőke-
               leszállításról kell dönteni.

3:310. §       [Az alaptőke-leszállítás módja]
          (1)  Az alaptőke leszállítása esetén elsőként a részvénytársaság tulajdonában
               álló saját részvényeket kell bevonni.
          (2)  Az alaptőke leszállításának végrehajtására a részvények darabszámának vagy
               névértékének csökkentésével, illetve a két módszer együttes alkalmazásával
               kerülhet sor.

3:311. §       [Kötelező alaptőke-leszállítás]
          (1)  Ha az alaptőke leszállítása e törvény szerint kötelező, az alaptőke
               leszállításáról a társaság közgyűlése a kötelezettséget keletkeztető
               körülmény bekövetkeztét követő hatvan napon belül köteles dönteni.
          (2)  Ha az alaptőkét az alaptőke törvényben meghatározott minimális összege alá
               kellene leszállítani, és a részvényesek az alaptőke pótlásáról a
               kötelezettséget keletkeztető körülmény bekövetkeztét követő három hónapon
               belül nem gondoskodnak, a részvénytársaság közgyűlése köteles a
               részvénytársaság átalakulását, egyesülését, szétválását vagy jogutód
               nélküli megszűnését elhatározni.

3:312. §       [Az alaptőke-leszállítás közzététele]
          (1)  Az igazgatóság az alaptőke leszállításáról szóló határozat meghozatalát
               követő harminc napon belül köteles intézkedni a határozatnak két alkalommal
               történő hirdetményi közzétételéről. A két közzététel között legalább
               harminc napnak kell eltelnie.
          (2)  A hirdetménynek tartalmaznia kell az alaptőke leszállításáról szóló döntés
               tartalmát, valamint – ha a társaság hitelezőinek biztosíték iránti igényük
               lehet – a társaság hitelezőinek szóló, a hitelezők biztosíték iránti
               igényének bejelentésére vonatkozó felhívást.
          (3)  Az ismert hitelezőknek a társaság a hirdetmény első közzétételével
               egyidejűleg közvetlenül is köteles a hirdetménnyel azonos tartalmú
               értesítést küldeni.

3:313. §       [Biztosíték a hitelezők számára]
          (1)  A társasággal szemben az alaptőke leszállításáról szóló hirdetmény első
               közzétételét megelőzően keletkezett követelés jogosultja megfelelő
               biztosítékot igényelhet a társaságtól, kivéve, ha
               a)   már rendelkezik az alaptőke-leszállításhoz kapcsolódó kockázattal
                    arányos biztosítékkal;
               b)   a részvénytársaság alaptőke-leszállítás utáni pénzügyi, vagyoni
                    helyzetére figyelemmel a biztosítékadás indokolatlan;
               c)   az alaptőke leszállítására a részvénytársaság alaptőkéjén felüli
                    lekötött tartalék javára történő átcsoportosítás céljából kerül sor,
                    és az alaptőke-leszállításról hozott határozatot megelőző öt évben a
                    társaság nem hajtott végre tartalékképzési céllal alaptőke-
                    leszállítást; vagy
               d)   az alaptőke leszállítása kötelező.
          (2)  Az (1) bekezdés c) pont szerinti esetben az alaptőke terhére képzett
               tartalék nem haladhatja meg a részvénytársaság alaptőkéjének tíz
               százalékát. Az így képzett lekötött tartalék a társasági veszteségek
               csökkentésére vagy utóbb a részvénytársaság alaptőkéjének a felemelésére
               fordítható, tilos abból a részvényesek javára kifizetést teljesíteni.
          (3)  A társaság hitelezői az alaptőke leszállításáról szóló hirdetmény második
               közzétételétől számított harmincnapos jogvesztő határidőn belül jelenthetik
               be, ha a részvénytársaság alaptőkéjének leszállításával összefüggésben
               biztosítékra tartanak igényt.
          (4)  A társaság a kérelem előterjesztésére biztosított határidő lejártát követő
               nyolc napon belül köteles megfelelő biztosítékot nyújtani vagy a kérelem
               elutasításáról szóló, indokolással ellátott határozatot a hitelezőnek
               megküldeni. Az elutasító vagy nem megfelelő biztosíték nyújtásáról szóló
               határozat felülvizsgálatát az érintett hitelező a határozat kézhezvételétől
               számított nyolcnapos jogvesztő határidőn belül a nyilvántartó bíróságtól
               kérheti.
          (5)  Az alaptőke leszállítása mindaddig nem jegyezhető be a nyilvántartásba,
               amíg az arra jogosult hitelező nem kap megfelelő biztosítékot, vagy a
               hitelező kérelmét elutasító bírósági határozat jogerőre nem emelkedett.

3:314. §       [Az alaptőke-leszállítás meghiúsulása]
          (1)  Az alaptőke leszállításának meghiúsulását az igazgatóság köteles a
               nyilvántartó bíróságnak harminc napon belül bejelenteni.
          (2)  Ha az alaptőke kötelező leszállítása meghiúsult és a meghiúsulástól
               számított kilencven napon belül a részvénytársaság a kötelező
               tőkeleszállítás okait nem szünteti meg, a részvénytársaság köteles az
               átalakulásról, egyesülésről, szétválásról vagy jogutód nélküli
               megszűnéséről határozni.

3:315. §       [Alaptőke-leszállítás nyomdai úton előállított részvények esetén]
          (1)  Nyomdai úton előállított részvények esetén a részvények darabszámát
               részvények bevonásával lehet csökkenteni, míg a névérték csökkentésére a
               korábban kibocsátott részvények alacsonyabb névértékű új részvényekre
               történő kicserélésével vagy a korábban kibocsátott részvényeken
               feltüntetett névérték felülbélyegzéssel történő megváltoztatásával kerülhet
               sor.
          (2)  Az alaptőke leszállításának bejegyzését követő hatvan napon belül az
               igazgatóságnak az alapszabályban meghatározott módon, erre vonatkozó
               felhívásban kell tájékoztatnia a részvényeseket a bevonásra kerülő,
               felülbélyegzendő, illetve kicserélendő részvények átvételének helyéről,
               kezdő és záró időpontjáról, továbbá a csere céljára előállított új vagy a
               felülbélyegzett részvények átadásának helyéről és kezdő időpontjáról. A
               részvények átadására legalább harminc napot kell biztosítani. A bevonás
               miatt vagy kicserélésre átadott részvényeket az igazgatóság az
               értékpapírokra vonatkozó rendelkezések szerint eljárva, a záró időpontot
               követően megsemmisíti.
          (3)  Ha a részvényes a bevonandó, felülbélyegzendő vagy kicserélendő
               részvényeket a felhívásban megjelölt időtartamon belül az igazgatóságnak
               nem adja át, az igazgatóság az érintett részvényeket érvénytelenné
               nyilvánítja. A részvények érvénytelenítéséről szóló határozatot közzé kell
               tenni. Az érvénytelenné nyilvánított részvényekkel részvényesi jogok a
               határozat keltétől kezdve nem gyakorolhatók.
          (4)  Az érvénytelenné nyilvánított részvények helyett – a bevont részvények
               kivételével – a részvénytársaság új részvényeket állít elő, amelyek az
               érvénytelenné nyilvánított részvények tulajdonosait illetik.
          (5)  Az alaptőke leszállításának lebonyolításával összefüggésben a
               részvénytársaság birtokában lévő részvények nem minősülnek saját
               részvénynek, azokkal a részvénytársaság részvényesi jogokat nem
               gyakorolhat.
          (6)  A részvényesnek az e § alapján kiállított, új, kicserélt vagy
               felülbélyegzett részvény kiadására vonatkozó igénye nem évül el.

3:316. §       [Alaptőke-leszállítás dematerializált részvények esetén]
               Dematerializált részvények esetén az igazgatóság az alaptőke
               leszállításának bejegyzését követő tizenöt napon belül értesíti a központi
               értéktárat és a részvényes értékpapírszámla-vezetőjét az alaptőke
               leszállítása következtében a részvényes részvénytulajdonában beállt
               változásról.

3:317. §       [Kifizetés a részvényesek részére]
               A részvényesnek az alaptőke-leszállítás nyilvántartásba történő bejegyzése
               után szabad kifizetést teljesíteni vagy a részvényre vonatkozó, még be nem
               fizetett pénzbeli, illetve még nem szolgáltatott nem pénzbeli vagyoni
               hozzájárulás teljesítését elengedni.

XXXVIII. FEJEZET
A részvénytársaságok átalakulására, egyesülésére és szétválására vonatkozó külön szabályok

3:318. §       [Átalakulás]
          (1)  Ha részvénytársaság átalakul, a részvények – az átalakulással létrejövő
               jogi személy nyilvántartásba vételével – érvénytelenné válnak.
          (2)  A bejegyző végzés kézhezvételétől számított harminc napon belül a jogutód
               vezető tisztségviselői intézkednek az érvénytelenné vált, nyomdai úton
               előállított részvényeknek a jogutódhoz történő benyújtása, illetve a
               dematerializált részvényeknek a központi értékpapírszámláról, illetve az
               értékpapírszámlákról való kivezetése érdekében. A benyújtott nyomdai úton
               előállított részvényeket a jogutód megsemmisíti. Ezekre az intézkedésekre
               az alaptőke-leszállítás végrehajtására vonatkozó előírásokat kell
               megfelelően alkalmazni.

3:319. §       [Egyesülés]
               Az átváltoztatható vagy átváltozó kötvény esetén az egyesüléssel létrejövő
               részvénytársaságnak a kötvénytulajdonos számára olyan jogosultságokat kell
               biztosítania, amelyek legalább egyenértékűek azokkal a jogosultságokkal,
               amelyekkel a jogelőd gazdasági társaságban rendelkeztek, kivéve, ha a
               kötvénytulajdonosok mindegyike hozzájárul jogosultsága csökkenéséhez. A
               tulajdonos az egyesülő társaságok által kibocsátott átváltoztatható,
               átváltozó vagy jegyzési jogot biztosító kötvény visszavásárlását is
               igényelheti a jogutód részvénytársaságtól. Az e bekezdésben foglalt
               szabályokat nem kell alkalmazni, ha az értékpapír kibocsátásakor előre
               meghatározták a kötvénytulajdonosok helyzetét egy esetleges egyesülés
               esetére.

3:320. §       [Egyesülési közgyűlések]
               Ha több részvényfajta, illetve részvényosztály létezik, az egyesülést
               kimondó határozat meghozatala során a közgyűlési határozathoz való
               hozzájárulásra vonatkozó rendelkezéseket megfelelően alkalmazni kell.

3:321. §       [A részvénytársaság szétválása]
          (1)  Nyilvánosan működő részvénytársaság nem válhat szét.
          (2)  A részvénytársaság szétválása során a részvénytársaságok egyesülésére
               vonatkozó szabályokat is alkalmazni kell.

XXXIX. FEJEZET
A részvénytársaság jogutód nélküli megszűnése

3:322. §       [A megszűnés következményei]
          (1)  Ha a részvénytársaság likvidációs hányadhoz fűződő elsőbbségi részvényt
               bocsátott ki, a tartozások kiegyenlítése után fennmaradó vagyon
               felosztásakor az elsőbbségi részvény biztosította jogokat figyelembe kell
               venni.
          (2)  Ha a végelszámolás megindításának, illetve a felszámolás elrendelésének
               időpontjáig a részvénytársaság alaptőkéje nem került teljes egészében
               befizetésre, a végelszámoló, illetve a felszámoló jogosult a még nem
               teljesített pénzbeli és nem pénzbeli vagyoni hozzájárulásokra vonatkozó
               kötelezettséget azonnal esedékessé tenni és azok teljesítését a
               részvényesektől követelni, ha arra a részvénytársaság tartozásainak
               kiegyenlítése érdekében van szükség.

XL. FEJEZET
Az egyszemélyes részvénytársaság

3:323. §       [Egyszemélyes részvénytársaság eltérő szabályai]
          (1)  Ha a részvénytársaság úgy jön létre, hogy alapszabályában egy személy
               vállal kötelezettséget a társaság valamennyi részvényének átvételére, az
               alapító köteles nem pénzbeli vagyoni hozzájárulását a nyilvántartásba-
               vételi kérelem benyújtásáig teljes egészében a társaság rendelkezésére
               bocsátani. Az alapszabály ezzel ellentétes rendelkezése semmis.
          (2)  Egyszemélyes társaság jön létre akkor is, ha egy többszemélyes
               részvénytársaság valamennyi részvényét egy személy szerzi meg.
          (3)  Egyszemélyes részvénytársaság saját részvényt nem szerezhet.
          (4)  Az egyszemélyes részvénytársaság és annak részvényese közötti szerződést
               írásba kell foglalni.
          (5)  Az egyszemélyes részvénytársaság részvényesének felelősségére a minősített
               többséget biztosító befolyásra vonatkozó szabályokat megfelelően alkalmazni
               kell.

XV. CÍM
BEFOLYÁSSZERZÉS

3:324. §       [A minősített többséggel rendelkező tag többletkötelezettségei]
          (1)  Ha korlátolt felelősségű társaság vagy zártkörűen működő részvénytársaság
               tagja – közvetlenül vagy közvetve – a szavazatok legalább háromnegyedével
               rendelkezik, ezen minősített többség megszerzésétől számított tizenöt napon
               belül köteles ezt bejegyzés és közzététel végett a nyilvántartó bíróságnak
               bejelenteni.
          (2)  A minősített többség megszerzésének közzétételétől számított hatvannapos
               jogvesztő határidőn belül a társaság bármely tagja kérheti, hogy a
               minősített többséggel rendelkező tag társasági részesedését vegye meg.
               Vételi kötelezettségének a minősített többséggel rendelkező tag a kérelem
               benyújtásakor fennálló piaci értéken, de legalább a társaság saját
               tőkéjéből a felajánlott részesedésre jutó résznek megfelelő értéken köteles
               eleget tenni.
          (3)  Ha a társaság jogutód nélkül megszűnik, a ki nem elégített követelésekért a
               hitelező keresete alapján a minősített többséggel rendelkezett tag köteles
               helytállni, feltéve, hogy a jogutód nélküli megszűnésre a minősített
               többséggel rendelkezett tag hátrányos üzletpolitikája miatt került sor. Ez
               a rendelkezés végelszámolással történő megszűnés esetén nem alkalmazható.

NEGYEDIK RÉSZ
SZÖVETKEZET

XVI. CÍM
ÁLTALÁNOS RENDELKEZÉSEK

3:325. §       [A szövetkezet fogalma és főbb tevékenységei]
          (1)  A szövetkezet a tagok vagyoni hozzájárulásából álló tőkével alapított, a
               nyitott tagság és a változó tőke elvei szerint működő, a tagok gazdasági és
               társadalmi szükségleteinek kielégítésére irányuló tevékenységet végző jogi
               személy, amelynél a tag kötelezettsége a szövetkezettel szemben vagyoni
               hozzájárulásának szolgáltatására és az alapszabályban meghatározott
               személyes közreműködésre terjed ki. A szövetkezet kötelezettségeiért a tag
               nem köteles helytállni.
          (2)  A szövetkezet tevékenysége értékesítésre, beszerzésre, termelésre és
               szolgáltatásra irányulhat.

3:326. §       [A szövetkezet tagságával kapcsolatos általános rendelkezések]
          (1)  A szövetkezet nem természetes személy tagjainak száma nem haladhatja meg a
               taglétszám húsz százalékát; a szövetkezetnek a szövetkezeti formában működő
               jogi személy tagjait a nem természetes személy tagok számítása során
               figyelmen kívül kell hagyni.
          (2)  A szövetkezet személyes közreműködést nem vállaló tagjainak száma nem
               haladhatja meg a taglétszám negyedét.
          (3)  A szövetkezet egyes tagjainak vagyoni hozzájárulása nem haladhatja meg a
               tőke tizenöt százalékát; a nem természetes személy tagok vagyoni
               hozzájárulásának összege nem haladhatja meg a tőke harmadát.
          (4)  Nem lehet a tagokat nyilvános felhívás útján gyűjteni.

3:327. §       [A szövetkezet működésével kapcsolatos általános rendelkezések]
          (1)  Ha valamely tevékenység folytatását jogszabály hatósági engedélyhez köti, a
               szövetkezet e tevékenységét az engedély birtokában kezdheti meg, illetve
               végezheti.
          (2)  Képesítéshez kötött tevékenységet szövetkezet akkor folytathat, ha e
               tevékenységben személyesen közreműködő tagjai, munkavállalói, illetve a
               szövetkezettel kötött tartós polgári jogi szerződés alapján a szövetkezet
               javára tevékenykedők között legalább egy olyan személy van, aki a
               jogszabályban foglalt képesítési követelményeknek megfelel.

3:328. §       [A jognyilatkozatok megtétele]
          (1)  A szövetkezettel kapcsolatos jognyilatkozatokat írásban kell megtenni. Ezt
               a rendelkezést megfelelően alkalmazni kell a szövetkezet határozatára,
               valamint a jognyilatkozat és a határozat címzettel való közlésére.
          (2)  Ha a szövetkezettel kapcsolatos jognyilatkozat megtétele vagy cselekmény
               elvégzése kötelező, e kötelezettséget késedelem nélkül kell teljesíteni.
          (3)  Ha az írásbeli jognyilatkozatot postán küldik el, azt az ellenkező
               bizonyításáig a tértivevényen feltüntetett átvételi időpontban, ajánlott
               küldemény esetén a feladástól számított ötödik munkanapon a belföldi
               címzetthez megérkezettnek kell tekinteni.
          (4)  A szövetkezettel kapcsolatos jognyilatkozat akkor tehető meg vagy közölhető
               elektronikus hírközlő eszközök útján, ha ezt az alapszabály lehetővé teszi,
               és meghatározza ennek feltételeit és módját.

3:329. §       [A szövetkezet nyilvántartásba vétele]
          (1)  A szövetkezet alapítását az alapszabály közjegyzői okiratba foglalásától
               vagy ügyvédi vagy kamarai jogtanácsosi ellenjegyzésétől számított harminc
               napon belül be kell jelenteni a nyilvántartó bíróságnak. Ha a szövetkezet
               alapítása hatósági engedélyhez kötött, a bejelentést a véglegessé vált
               engedély kézhezvételétől számított tizenöt napon belül kell teljesíteni.
          (2)  A szövetkezet esetében az előtársaságra vonatkozó rendelkezéseket
               megfelelően alkalmazni kell.

3:330. §       [A választottbírósági út igénybevétele]
          (1)  Szövetkezeti jogvitára az alapszabályban vagy a jogvitában érintett
               személyek megállapodásában választottbírósági eljárás köthető ki.
          (2)  Szövetkezeti jogvitának minősül
               a)   a szövetkezet és a tagja vagy volt tagja közti, a szövetkezeti tagsági
                    jogviszonyból eredő jogvita, ideértve a szövetkezeti szervek által
                    hozott határozatok bírósági felülvizsgálatának kezdeményezését;
               b)   a tagok egymás közötti jogviszonyában az alapszabállyal kapcsolatban
                    vagy a szövetkezet működésével összefüggésben keletkezett jogvita; és
               c)   a szövetkezet és a vezető tisztségviselő vagy felügyelőbizottsági tag
                    közötti, a vezető tisztségviselői vagy a felügyelőbizottsági tagsági
                    jogviszonyból eredő jogvita.

3:331. §       [A szövetkezet létesítő okirata]
          (1)  A szövetkezet létesítő okirata az alapszabály. Az alapszabály elfogadásához
               legalább hét személy egybehangzó akaratnyilatkozata szükséges.
          (2)  Az elfogadott alapszabályt minden alapító tagnak alá kell írnia. Az
               alapszabályt a tag helyett közokiratba vagy teljes bizonyító erejű
               magánokiratba foglalt meghatalmazással rendelkező képviselője is
               aláírhatja.
          (3)  Az alapszabályt közjegyzői okiratba, ügyvéd vagy valamelyik alapító kamarai
               jogtanácsosa által ellenjegyzett magánokiratba kell foglalni. Ezt a
               szabályt kell alkalmazni az alapszabály módosítása vagy a jegyzőkönyvbe
               foglalt alapszabály-módosítás esetén is azzal, hogy azt a tag kamarai
               jogtanácsosa vagy a szövetkezet kamarai jogtanácsosa is ellenjegyezheti.
          (4)  A jogi személy létesítő okiratának általánosan kötelező tartalmi elemein
               túl a szövetkezet alapszabályában meg kell határozni
               a)   a vagyoni hozzájárulás azon mértékét, amelynek teljesítése minden tag
                    számára kötelező;
               b)   a tag személyes közreműködésének lehetséges módjait;
               c)   a szövetkezet és a tag gazdasági együttműködésének meghatározását;
               d)   a közösségi alapra vonatkozó szabályokat;
               e)   a természetes személy tagok, valamint hozzátartozóik számára nyújtandó
                    szolgáltatások formáit, odaítélésének feltételeit, eljárási rendjét;
               f)   a szövetkezet szerveit és azok hatáskörét;
               g)   a tagokra és tisztségviselőkre vonatkozó kizáró és
                    összeférhetetlenségi okokat; és
               h)   a közgyűlés összehívásának módját, a szavazati jog gyakorlásának
                    feltételeit és módját.
          (5)  A jogi személy létesítő okiratának általánosan kötelező tartalmi elemei
               közül a tag által a szövetkezet részére teljesítendő vagyoni hozzájárulás
               mértékét a szövetkezet létesítésekor kell az alapszabályban meghatározni.

3:332. §       [A tagok vagyoni hozzájárulása]
          (1)  Nem pénzbeli vagyoni hozzájárulásként követelés is szolgáltatható, ha azt
               az adós elismerte, vagy az jogerős bírósági határozaton alapul. A tag
               munkavégzésre, személyes közreműködésre vagy szolgáltatásra irányuló
               kötelezettségvállalása nem pénzbeli vagyoni hozzájárulásként nem vehető
               figyelembe.
          (2)  Minden tag köteles a nyilvántartásba-vételi kérelem benyújtásáig a pénzbeli
               vagyoni hozzájárulásának legalább harminc százalékát, valamint a nem
               pénzbeli vagyoni hozzájárulásának egészét szolgáltatni. A szövetkezet
               működésében személyes közreműködést nem vállaló tag a vagyoni
               hozzájárulásának egészét köteles a nyilvántartásbavételi kérelem
               benyújtásáig szolgáltatni.
          (3)  A nyilvántartásba-vételi kérelem benyújtásáig nem szolgáltatott pénzbeli
               vagyoni hozzájárulásokat a tag a szövetkezet bejegyezésétől számított egy
               éven belül köteles szolgáltatni.
          (4)  A tag a tagsági jogviszonyon alapuló jogokból és kötelezettségekből álló
               szövetkezeti részesedését vagy annak egy hányadát a szövetkezet más tagjára
               vagy a szövetkezetbe tagként belépni kívánó személyre átruházhatja. Az
               átruházó szerződést írásba kell foglalni.

3:333. §       [A vagyoni hozzájárulás teljesítésének elmulasztása]
          (1)  Ha a tag az alapszabályban vagy a tagfelvételi kérelemben vállalt vagyoni
               hozzájárulását az előírt időpontig nem szolgáltatja, az ügyvezetés
               harmincnapos határidő tűzésével és a jogkövetkezmények feltüntetésével
               felszólítja a tagot a teljesítésre.
          (2)  A harmincnapos határidő eredménytelen elteltével a vagyoni hozzájárulását
               nem teljesítő tag tagsági jogviszonya a határidő lejáratát követő nappal
               megszűnik. A tagsági jogviszony megszűnését az ügyvezetésnek a volt taggal
               közölnie kell. A vagyoni hozzájárulás teljesítésének elmulasztásával a
               szövetkezetnek okozott kárért a volt tag a szerződésszegéssel okozott
               károkért való felelősség szabályai szerint felel.
          (3)  Semmis az alapszabály olyan rendelkezése, amely a vagyoni hozzájárulás
               teljesítésének elmulasztása esetére az e törvényben meghatározottnál a
               tagra nézve enyhébb következményeket ír elő.

3:334. §       [Közösségi alap]
          (1)  A közgyűlés által a tagoknak és a hozzátartozóiknak nyújtott juttatások
               fedezése céljából közösségi alapba helyezett szövetkezeti vagyon nem
               osztható fel a tagok között.
          (2)  A szövetkezet gazdasági társasággá való átalakulása vagy jogutód nélküli
               megszűnése esetén – a hitelezőkkel való elszámolást követően – a közösségi
               alapot az alapszabály rendelkezése szerinti szervezet részére kell átadni.
          (3)  A közösségi alap terhére nyújtott szolgáltatás a nyereségből való
               részesedésként és a tagsági viszony megszűnéséhez kapcsolódó elszámolás
               során nem vehető figyelembe.

XVII. CÍM
A SZÖVETKEZET SZERVEZETE

XLI. FEJEZET
A közgyűlés

3:335. §       [A közgyűlés hatásköre]
          (1)  A szövetkezet tagjainak döntéshozó szerve a tagok összességéből álló
               közgyűlés.
          (2)  A közgyűlés hatáskörébe tartozik
               a)   az alapszabály módosítása;
               b)   a vezető tisztségviselőknek, valamint a felügyelőbizottság tagjainak
                    megválasztása, visszahívása, díjazásának megállapítása;
               c)   a könyvvizsgáló megválasztása, visszahívása, díjazásának
                    megállapítása;
               d)   a szövetkezeti vagyon egy részének közösségi alappá történő
                    minősítése, valamint a közösségi alap felhasználásának főbb elveiről
                    szóló döntés meghozatala;
               e)   a beszámoló elfogadása és az adózott eredmény felhasználásáról szóló
                    döntés meghozatala;
               f)   a szövetkezet egyesüléséről, szétválásáról, gazdasági társasággá
                    történő átalakulásáról, valamint jogutód nélküli megszűnéséről szóló
                    döntés meghozatala;
               g)   a csődeljárás iránti kérelem benyújtásáról, valamint csődegyezség
                    jóváhagyásáról szóló döntés meghozatala;
               h)   a szövetkezet felszámolásának kezdeményezéséről, valamint a
                    felszámolási eljárás során kötött egyezség jóváhagyásáról szóló döntés
                    meghozatala;
               i)   a pótbefizetés elrendelése.

3:336. §       [A közgyűlés összehívása és napirendje]
          (1)  A közgyűlést évente legalább egyszer össze kell hívni. Az alapszabály ennél
               ritkább ülésezést előíró rendelkezése semmis.
          (2)  A közgyűlési meghívó az általánosan kötelező tartalmi elemeken túl
               tartalmazza
               a)   küldöttgyűlés vagy részközgyűlések tartása esetén az erre a
                    körülményre történő utalást; és
               b)   határozatképtelenség esetére a megismételt közgyűlés időpontját,
                    helyét és az eltérő határozatképességi szabályokra vonatkozó
                    figyelemfelhívást.
          (3)  A közgyűlés napirendjére tűzött ügyekre vonatkozóan az igazgatóság a tagnak
               – kérelmére – köteles felvilágosítást adni.
          (4)  A tagok legalább tíz százalékának írásbeli indítványára bármely ügyet
               napirendre kell tűzni. Az indítványt legkésőbb a közgyűlés megtartását
               nyolc nappal megelőzően kell benyújtani az igazgatóságnak. Az így
               kiegészített napirendet a tagoknak a közgyűlés időpontját legalább három
               nappal megelőzően meg kell küldeni.
          (5)  A nem szabályosan összehívott vagy megtartott közgyűlésen elfogadott és
               ebből az okból érvénytelen határozat az elfogadásának időpontjára
               visszamenő hatállyal érvényessé válik, ha a határozatot a közgyűlés
               napjától számított harminc napon belül valamennyi tag egyhangúlag
               érvényesnek ismeri el.

3:337. §       [A tag jogai a közgyűlésen]
          (1)  A tag jogosult a közgyűlés napirendjére felvett ügyekkel összefüggésben
               indítványt tenni és az ügyekről szavazni. A közgyűlésen a vagyoni
               hozzájárulások arányától függetlenül minden tagnak egy szavazata van.
          (2)  Nem gyakorolhatja szavazati jogát az a tag, aki az alapszabályban előírt,
               esedékes vagyoni hozzájárulását nem teljesítette.
          (3)  A tag képviselő útján is gyakorolhatja tagsági jogait. Nem lehet képviselő
               az igazgatóság és a felügyelőbizottság elnöke vagy tagja, továbbá a
               könyvvizsgáló. A meghatalmazást közokirattal vagy teljes bizonyító erejű
               magánokirattal kell igazolni. A képviselő a közgyűlésen több tag
               képviseletére is jogosult, de az egy képviselő által képviselt tagok száma
               nem haladhatja meg a szövetkezeti tagok tíz százalékát.

3:338. §       [Határozatképesség, döntéshozatal]
          (1)  Ha a közgyűlés határozatképtelen, a megismételt közgyűlés az eredeti
               napirenden szereplő ügyekben a megjelent tagok számára tekintet nélkül
               határozatképes, ha azt az eredeti időpontot legalább három és legfeljebb
               tizenöt nappal követő időpontra hívják össze. Az alapszabály három napnál
               rövidebb összehívási határidőt előíró rendelkezése semmis.
          (2)  Az alapszabály módosításához a jelenlévők legalább kétharmadának és
               valamennyi tag felének a szavazata szükséges.
          (3)  A szövetkezet egyesülésének, szétválásának, gazdasági társassággá történő
               átalakulásának és jogutód nélküli megszűnésének elhatározásához az összes
               tag legalább kétharmadának szavazata szükséges.
          (4)  A közgyűlés a határozatokat nyílt szavazással hozza meg; a vezető
               tisztségviselők és a felügyelőbizottság tagjai megválasztásáról és
               visszahívásáról titkos szavazással dönt.

3:339. §       [Megismételt, elnapolt közgyűlés]
          (1)  A megismételt közgyűlés az eredeti napirendre felvett kérdésekben hozhat
               határozatot.
          (2)  Ha a közgyűlési meghívó ezt tartalmazza, a közgyűlés határozhat arról, hogy
               a napirendre vett kérdésben a közgyűlést későbbi időpontban folytatja. Az
               így megtartott közgyűlésen más kérdés nem vehető napirendre.

3:340. §       [Jegyzőkönyv]
          (1)  Az ügyvezetés köteles gondoskodni arról, hogy a közgyűlésről jegyzőkönyv
               készüljön. A jegyzőkönyv tartalmazza a közgyűlés helyét és idejét, a
               jelenlévőket, továbbá a taggyűlésen lezajlott fontosabb eseményeket,
               nyilatkozatokat és a határozatokat, valamint az azokra leadott szavazatok
               és ellenszavazatok számát, a szavazástól tartózkodókat vagy az abban részt
               nem vevőket.
          (2)  A jegyzőkönyv mellékletét képezi a jelenléti ív, valamint a képviseleti
               meghatalmazásokat tartalmazó okiratok.
          (3)  A jegyzőkönyvet a levezető elnök, a jegyzőkönyvvezető és a jegyzőkönyvet
               hitelesítő két szövetkezeti tag írja alá.
          (4)  Bármely tag betekinthet a közgyűlés jegyzőkönyvébe és saját költségére
               kérheti az igazgatóságtól a jegyzőkönyv kivonatának vagy másolatának a
               kiadását.

3:341. §       [A részközgyűlés]
          (1)  Ha az alapszabály közgyűlés megtartása helyett részközgyűlések tartását
               írja elő, a részközgyűlési körzeteket, valamint a részközgyűlések
               megtartásának helyét az alapszabályban kell megállapítani.
          (2)  A részközgyűléseket azonos napirenddel kell megtartani; a közgyűlés
               döntéseit a részközgyűléseken leadott szavazatok összesítésével az
               igazgatóság állapítja meg.
          (3)  A részközgyűlések által meghozott határozatokat a tagokkal az összesítést
               követő tizenöt napon belül közölni kell.
          (4)  A részközgyűlésre egyebekben a közgyűlésre vonatkozó szabályokat kell
               alkalmazni.

3:342. §       [A küldöttgyűlés]
          (1)  Ha az alapszabály küldöttgyűlés működését írja elő, a küldötteknek a
               taglétszámhoz viszonyított arányát, megválasztásuk módját és megbízatásuk
               időtartamát az alapszabályban kell megállapítani.
          (2)  Részközgyűlések rendszeresítése esetén a küldöttgyűlés küldötteit
               részközgyűlésenként kell megválasztani.
          (3)  A küldöttgyűlésen tanácskozási joggal a szövetkezet bármely nem küldött
               tagja részt vehet.
          (4)  A küldöttgyűlés hatáskörére és eljárására egyebekben a közgyűlésre
               vonatkozó szabályokat kell alkalmazni azzal az eltéréssel, hogy a
               küldöttgyűlés és a megismételt küldöttgyűlés határozatképességhez legalább
               a küldöttek kétharmadának a jelenléte szükséges.

XLII. FEJEZET
A szövetkezet ügyvezetése

3:343. §       [Az igazgatóság]
          (1)  A szövetkezet ügyvezetését háromtagú igazgatóság látja el. Semmis az
               alapszabály azon rendelkezése, amely háromnál kevesebb tagú igazgatóság
               felállását teszi lehetővé.
          (2)  Az igazgatóság elnökét és tagjait a közgyűlés öt évre, ha a szövetkezet
               ennél rövidebb időtartamra jött létre, erre az időtartamra választja.

3:344. §       [Az igazgatóság működése]
          (1)  Az igazgatóság jogait és feladatait testületként gyakorolja.
          (2)  Az igazgatóság határozatképes, ha legalább a tagok kétharmada jelen van.
               Határozatait a jelen lévő tagok egyszerű szótöbbségével hozza meg. Az
               alapszabály ennél alacsonyabb határozathozatali arányt előíró rendelkezése
               semmis. Az igazgatóság üléseit az elnök vagy az általa megbízott
               igazgatósági tag hívja össze. Az igazgatóság ügyrendjét maga állapítja meg.
          (3)  Az igazgatóság hatáskörébe tartozik a döntés mindazokban az ügyekben,
               amelyeket jogszabály vagy az alapszabály nem utal a közgyűlés vagy a
               felügyelőbizottság hatáskörébe.
          (4)  Az igazgatóság gondoskodik a közgyűlés összehívásáról, valamint a
               közgyűlési döntések előkészítéséről és végrehajtásáról.
          (5)  Az igazgatóság köteles a tevékenységéről, a szövetkezet vagyoni
               helyzetéről, üzletpolitikájáról legalább évente egyszer a közgyűlés, és
               legalább háromhavonta a felügyelőbizottság részére jelentést készíteni. Az
               alapszabály ennél ritkább beszámolást előíró rendelkezése semmis.

3:345. §       [Igazgató elnök]
               Tizenöt főnél kisebb taglétszámú szövetkezetben az alapszabály igazgatóság
               helyett igazgató elnöki tisztséget rendszeresíthet, aki az igazgatóság
               hatáskörében jár el.

3:346. §       [A szövetkezet vezető tisztségviselői; kizáró és összeférhetetlenségi okok]
          (1)  A szövetkezet vezető tisztségviselői az igazgatóság elnöke és tagjai vagy
               az igazgató elnök.
          (2)  A szövetkezet vezető tisztségviselője a szövetkezet tagja lehet. A
               szövetkezet jogi személy tagja az ügyvezetést az általa kijelölt
               természetes személy útján látja el.
          (3)  A jogi személy vezető tisztségviselőjével szembeni kizáró okokon túl nem
               lehet szövetkezet vezető tisztségviselője az a személy, akinek közeli
               hozzátartozója vagy élettársa a szövetkezet vezető tisztségviselője vagy
               felügyelőbizottsági tagja.
          (4)  A szövetkezet vezető tisztségviselője – a nyilvánosan működő
               részvénytársaság részvénye kivételével – nem szerezhet részesedést, és nem
               lehet vezető tisztségviselő olyan szövetkezetben és gazdasági társaságban,
               amely főtevékenységként ugyanolyan gazdasági tevékenységet folytat, mint az
               a szövetkezet, amelyben vezető tisztségviselő. Ha a vezető tisztségviselő
               új vezető tisztségviselői megbízást fogad el, a tisztség elfogadásától
               számított tizenöt napon belül köteles e tényről értesíteni azokat a
               szövetkezeteket és gazdasági társaságokat, ahol már vezető tisztségviselő
               vagy felügyelőbizottsági tag.
          (5)  A vezető tisztségviselő és hozzátartozója – a mindennapi élet szokásos
               ügyletei kivételével – nem köthet saját nevében vagy saját javára a
               szövetkezet főtevékenysége körébe tartozó szerződéseket.
          (6)  Az összeférhetetlenségre vonatkozó szabályok megsértésével a szövetkezetnek
               okozott kár megtérítésére vonatkozó igényt a szövetkezet a kár
               bekövetkeztétől számított egy éven belül érvényesítheti a vezető
               tisztségviselővel szemben.

3:347. §       [A vezető tisztségviselő eljárása]
          (1)  A vezető tisztségviselő a szövetkezet ügyvezetését a szövetkezet érdekeinek
               elsődlegessége alapján, önállóan látja el. E minőségében a jogszabályoknak,
               az alapszabálynak és a közgyűlés határozatainak van alávetve. A vezető
               tisztségviselőt a szövetkezet tagja nem utasíthatja, és hatáskörét a
               közgyűlés nem vonhatja el.
          (2)  A szövetkezet jogutód nélküli megszűnése után a szövetkezet vezető
               tisztségviselőivel szemben e minőségükben a szövetkezetnek okozott károk
               miatti kártérítési igényt – a szövetkezet nyilvántartásból való törlésétől
               számított egyéves jogvesztő határidőn belül – a törlés időpontjában tagsági
               jogviszonyban állók érvényesíthetik. A tag a kártérítési igényt a
               szövetkezet megszűnésekor felosztott vagyonból őt megillető rész arányában
               érvényesítheti.
          (3)  Ha a szövetkezet jogutód nélkül megszűnik, a hitelezők kielégítetlen
               követeléseik erejéig kártérítési igényt érvényesíthetnek a szövetkezet
               vezető tisztségviselőjével szemben a szerződésen kívül okozott károkért
               való felelősség szabályai szerint, ha a vezető tisztségviselő a szövetkezet
               fizetésképtelenségével fenyegető helyzet beállta után a hitelezői érdekeket
               nem vette figyelembe. Ez a rendelkezés végelszámolással történő megszűnés
               esetén nem alkalmazható.

3:348. §       [A vezető tisztségviselői megbízás megszűnése]
               A vezető tisztségviselői megbízatás megszűnésének a jogi személyek
               általános szabályai között meghatározott okain túl megszűnik a szövetkezet
               vezető tisztségviselőjének megbízatása a tagsági jogviszony megszűnésével
               is.

XLIII. FEJEZET
Felügyelőbizottság

3:349. §       [A felügyelőbizottság]
          (1)  A szövetkezet felügyelőbizottsága háromtagú. Semmis az alapszabály azon
               rendelkezése, amely háromnál kevesebb tagú felügyelőbizottság létrehozását
               teszi lehetővé.
          (2)  A felügyelőbizottsági tag megbízatása öt évre – ha a szövetkezet ennél
               rövidebb időtartamra jött létre, erre az időtartamra – szól.
          (3)  A felügyelőbizottsági tagsági jogviszonyra a megbízási szerződés szabályait
               kell megfelelően alkalmazni.

3:350. §       [A felügyelőbizottság működése]
          (1)  A felügyelőbizottság határozatképes, ha legalább a tagok kétharmada jelen
               van.
          (2)  A felügyelőbizottság üléseit az elnök hívja össze.
          (3)  A felügyelőbizottság az ügyrendjét maga állapítja meg.
          (4)  A felügyelőbizottság a tevékenységéről legalább évente egyszer beszámol a
               közgyűlésnek. Az alapszabály ennél ritkább beszámolást előíró rendelkezése
               semmis.

XLIV. FEJEZET
A könyvvizsgáló

3:351. §       [A könyvvizsgáló feladata]
          (1)  A könyvvizsgáló feladata, hogy a könyvvizsgálatot szabályszerűen elvégezze,
               és ennek alapján független könyvvizsgálói jelentésben foglaljon állást
               arról, hogy a szövetkezet beszámolója megfelel-e a jogszabályoknak, és
               megbízható, valós képet ad-e a szövetkezet vagyoni, pénzügyi és jövedelmi
               helyzetéről, működésének gazdasági eredményeiről.
          (2)  A szövetkezet könyvvizsgálója a könyvvizsgálói nyilvántartásban szereplő
               egyéni könyvvizsgáló vagy könyvvizsgáló szervezet lehet. Ha szervezet látja
               el a könyvvizsgálói feladatokat, ki kell jelölnie azt a személyt, aki a
               könyvvizsgálatot személyében végzi.
          (3)  Nem lehet a szövetkezet könyvvizsgálója a szövetkezet tagja, vezető
               tisztségviselője, felügyelőbizottsági tagja és e személyek hozzátartozója.
               Nem lehet a szövetkezet könyvvizsgálója a szövetkezet munkavállalója e
               jogviszonya fennállása idején, és annak megszűnése után három évig.

3:352. §       [A könyvvizsgálói megbízatás keletkezése és időtartama]
          (1)  A szövetkezet első könyvvizsgálóját az alapszabályban kell kijelölni, ezt
               követően a könyvvizsgálót a közgyűlés választja. A könyvvizsgálóval a
               megbízási szerződést – a közgyűlés által meghatározott feltételekkel és
               díjazás mellett – az ügyvezetés a kijelölést vagy a választást követő
               kilencven napon belül köti meg. Ha a szerződés megkötésére e határidőn
               belül nem kerül sor, a közgyűlés köteles új könyvvizsgálót választani.
          (2)  A könyvvizsgáló megbízatása öt évre – ha a szövetkezet ennél rövidebb
               időtartamra jött létre, erre az időtartamra – szól. A könyvvizsgáló
               megbízásának időtartama nem lehet rövidebb, mint a közgyűlés által történt
               megválasztásától a következő beszámolót elfogadó közgyűlési ülésig terjedő
               időszak; az alapszabály ettől eltérő rendelkezése semmis.

3:353. §       [A könyvvizsgálói feladatok teljesítése]
          (1)  A könyvvizsgáló nem nyújthat a szövetkezet részére olyan szolgáltatást, és
               nem alakíthat ki olyan együttműködést az ügyvezetéssel, amely
               könyvvizsgálói feladatának független és tárgyilagos ellátását
               veszélyezteti.
          (2)  A könyvvizsgáló köteles a szövetkezet magántitkát megőrizni.
          (3)  A könyvvizsgálót a közgyűlésnek a szövetkezet beszámolóját tárgyaló ülésére
               meg kell hívni. A könyvvizsgáló ezen az ülésen köteles részt venni, de
               távolmaradása az ülés megtartását nem akadályozza. A közgyűlés a
               beszámolóról a könyvvizsgáló véleményének meghallgatása nélkül nem hozhat
               döntést.
          (4)  A könyvvizsgáló az ügyvezetés, valamint – ha a szövetkezetnél
               felügyelőbizottság működik – a felügyelőbizottság ülésén tanácskozási
               joggal részt vehet, a felügyelőbizottság felhívása esetén a könyvvizsgáló a
               felügyelőbizottság ülésén köteles részt venni. A felügyelőbizottság köteles
               napirendre tűzni a könyvvizsgáló által megtárgyalásra javasolt ügyeket.

XVIII. CÍM
A SZÖVETKEZETI TAGSÁGI JOGVISZONY

3:354. §       [A tagsági jogviszony létrejötte]
          (1)  A szövetkezeti tagsági jogviszony a szövetkezet alapításakor vagy kérelem
               alapján, tagfelvétellel keletkezik.
          (2)  A tagfelvételi kérelemben a tagságra jelentkező személynek nyilatkoznia
               kell a szövetkezet alapszabályában foglaltak elfogadásáról és a vállalt
               vagyoni hozzájárulásról. Személyes közreműködés vállalása esetén a
               tagfelvételi kérelemben annak tartalmát is meg kell határozni.
          (3)  A vagyoni hozzájárulás teljesítésére a szövetkezet alapításának esetére
               meghatározott szabályokat kell alkalmazni, azzal, hogy a nyilvántartásba-
               vételi kérelem benyújtása és a bejegyzés alatt a tagfelvétel időpontját
               kell érteni.
          (4)  A szövetkezetbe tagként belépni kívánó személy nem köteles vagyoni
               hozzájárulás teljesítésére annyiban, amennyiben más tag a szövetkezeti
               részesedését vagy annak egy hányadát rá átruházza.

3:355. §       [Tagnyilvántartás]
               A szövetkezet a tagokról nyilvántartást vezet, amely tartalmazza a tag
               nevét és lakcímét vagy – nem természetes személy tag esetén – székhelyét, a
               tag által teljesített vagyoni hozzájárulás összegét, valamint a tagsági
               jogviszony keletkezésének és megszűnésének időpontját. A tagnyilvántartást
               bárki megtekintheti, ha érdekeltségét igazolja.

3:356. §       [A tag alapvető jogai]
          (1)  A szövetkezet működésének irányítása és ellenőrzése során a tagokat az
               általuk szolgáltatott vagyoni hozzájárulás mértékére tekintet nélkül,
               azonos jogok illetik meg.
          (2)  A szövetkezet nyereségét a tagok között fel lehet osztani. A szövetkezet
               nyereségének a felét a tagok között személyes közreműködésük arányában kell
               felosztani; semmis az alapszabály azon rendelkezése, amely a nyereség
               személyes közreműködés arányában felosztandó részét a nyereség felénél
               kisebb mértékben határozza meg.

3:357. §       [Pótbefizetés]
          (1)  Ha az alapszabály feljogosítja a közgyűlést arra, hogy a szövetkezet
               veszteségének fedezésére pótbefizetési kötelezettséget írjon elő, a tagok
               vagyoni hozzájárulásuk arányában, évente legfeljebb egy alkalommal
               kötelezhetők pótbefizetésre, azzal, hogy a pótbefizetés mértéke
               alkalmanként nem haladhatja meg a tag vagyoni hozzájárulásának harminc
               százalékát.
          (2)  A veszteség pótlásához nem szükséges pótbefizetéseket a tagok részére
               vissza kell fizetni; a visszafizetésre a vállalt vagyoni hozzájárulás
               szolgáltatása után kerülhet sor.
          (3)  A pótbefizetés elmulasztására a vagyoni hozzájárulás teljesítésének
               elmulasztására vonatkozó szabályokat kell megfelelően alkalmazni.

3:358. §       [A tagsági jogviszony megszűnése]
               A tagsági jogviszony megszűnik, ha
               a)   a tag a szövetkezetből kilép;
               b)   a tag a vagyoni hozzájárulását vagy pótbefizetési kötelezettségét – az
                    alapszabályban, illetve közgyűlési határozatban meghatározott
                    időpontig – nem teljesítette;
               c)   a tag meghal vagy megszűnik;
               d)   a bíróság a tagot kizárja;
               e)   a szövetkezet átalakulással, egyesüléssel, szétválással vagy jogutód
                    nélkül megszűnik.

3:359. §       [A tag kilépése]
               A kilépési szándékot az igazgatóságnak írásban kell bejelenteni. A kilépési
               szándék bejelentése és a tagsági viszony megszűnése között három hónapnak
               kell eltelnie; a három hónapnál hosszabb időtartamot előíró alapszabályi
               rendelkezés a három hónapot meghaladó részében semmis.

3:360. §       [A tag kizárása]
          (1)  A szövetkezet tagja – a szövetkezetnek az érintett tag ellen indított
               keresete alapján – bírósági határozattal a szövetkezetből kizárható, ha a
               szövetkezetben való maradása a szövetkezet céljainak elérését nagymértékben
               veszélyeztetné. Kizárás esetén a tag tagsági jogviszonya megszűnik.
          (2)  A tag kizárása iránti kereset megindításához a közgyűlés az összes tag
               legalább kétharmados szótöbbségével meghozott határozata szükséges. Az
               érintett tag ebben a kérdésben nem szavazhat.
          (3)  A kizárás okait megjelölő keresetet a közgyűlés határozatának
               meghozatalától számított tizenöt napos jogvesztő határidőn belül kell
               megindítani.
          (4)  A bíróság az érintett tag tagsági jogait – kérelemre – a bíróság jogerős
               döntéséig felfüggesztheti, ha a tagsági jogok gyakorlása a szövetkezet
               súlyos érdeksérelmével járna. A felfüggesztés a tag nyereségre vonatkozó
               igényét nem érinti.
          (5)  A tagsági jog felfüggesztésének időtartama alatt az alapszabály nem
               módosítható, más tag kizárása nem kezdeményezhető, és nem hozható döntés a
               szövetkezet átalakulásáról, egyesüléséről, szétválásáról, valamint jogutód
               nélküli megszűnéséről.

3:361. §       [Elszámolás a tagsági jogviszony megszűnésekor]
          (1)  A tagsági jogviszony megszűnése esetén a tagot vagy jogutódját a vagyoni
               hozzájárulásának értéke, valamint a tagsági jogviszony időtartama alatt
               keletkezett, a vagyoni hozzájárulásra jutó saját tőke – lekötött
               tartalékkal csökkentett – összege illeti meg, abban az esetben, ha az a
               veszteség fedezésére nem került felhasználásra. Az összeget a tagsági
               jogviszony megszűnését követő három hónapon belül kell kiadni; a három
               hónapnál hosszabb időtartamot előíró alapszabályi rendelkezés a nyolc évet
               meghaladó részében semmis.
          (2)  A tagsági jogviszony megszűnése esetén a volt tag által a szövetkezet
               használatába adott vagyontárgyat kérelemre a volt tag részére vagy tagsági
               viszonyt nem létesítő jogutódja részére ki kell adni, ha a használatba
               adott vagyontárgy még a szövetkezet rendelkezésére áll. A kiadásra az (1)
               bekezdés szerinti elszámolással egyidejűleg kerül sor. Ha a használatba
               adott vagyontárgy elhasználódás folytán már nincs a szövetkezet birtokában,
               a szövetkezet ellenérték fizetésére nem köteles. A vagyontárgynak a tagsági
               jogviszony megszűnése utáni használata esetén a kiadásig terjedő időre a
               volt tag, illetve tagsági jogviszonyt nem létesítő jogutódja részére díjat
               kell fizetni.

XIX. CÍM
KISEBBSÉGVÉDELEM

3:362. §       [A közgyűlés összehívásának kezdeményezése]
          (1)  A szövetkezet azon tagja vagy tagjai, akik együttesen a szavazati jogok
               legalább öt százalékával rendelkeznek, az ok és a cél megjelölésével
               bármikor kérhetik a közgyűlés összehívását vagy a közgyűlés ülés tartása
               nélküli döntéshozatalát. Ha az ügyvezetés a kérelem kézhezvételétől
               számított nyolc napon belül nem intézkedik a közgyűlés lehető legkorábbi
               időpontra történő összehívása érdekében, illetve nem kezdeményezi az ülés
               tartása nélküli döntéshozatalt, úgy a közgyűlést az indítványozók kérelmére
               a nyilvántartó bíróság hívja össze, vagy a nyilvántartó bíróság
               felhatalmazza az indítványozókat a közgyűlés összehívására, illetve az ülés
               tartása nélküli döntéshozatal lebonyolítására.
          (2)  A várható költségeket az indítványozók kötelesek megelőlegezni. A közgyűlés
               a kisebbség kérelmére összehívott ülésen vagy az ülés tartása nélküli
               döntéshozatal során dönt arról, hogy a költségeket az indítványozók vagy a
               szövetkezet viseli-e.

3:363. §       [Egyedi könyvvizsgálat kezdeményezése]
          (1)  Ha a közgyűlés elvetette vagy nem bocsátotta határozathozatalra azt az
               indítványt, amely szerint az utolsó beszámolót, illetve az utolsó két évben
               az ügyvezetés tevékenységével kapcsolatos valamely gazdasági eseményt vagy
               kötelezettségvállalást ezzel külön megbízandó könyvvizsgáló vizsgálja meg,
               ezt a vizsgálatot a szavazati jogok legalább öt százalékával rendelkező
               tagnak vagy tagoknak a közgyűléstől számított harmincnapos jogvesztő
               határidőn belül benyújtott kérelmére a nyilvántartó bíróság a szövetkezet
               költségére köteles elrendelni és a könyvvizsgálót kijelölni.
          (2)  A kérelem teljesítését a nyilvántartó bíróság megtagadja, ha a kisebbségi
               jogukkal a kérelmet előterjesztő tagok visszaélnek.
          (3)  A vizsgálattal a szövetkezet könyvvizsgálója nem bízható meg.
          (4)  A vizsgálat költségeit a szövetkezet előlegezi és viseli. A szövetkezet a
               költségeket abban az esetben háríthatja át a tagra, ha az a vizsgálatot
               nyilvánvalóan alaptalanul kezdeményezte.

3:364. §       [Igényérvényesítés kezdeményezése]
               Ha a közgyűlés elvetette vagy nem bocsátotta határozathozatalra azt az
               indítványt, hogy a szövetkezetnek valamely tag, vezető tisztségviselő,
               felügyelőbizottsági tag, továbbá a könyvvizsgáló ellen támasztható
               követelését érvényesítsék, a követelést a szavazati jogok öt százalékával
               rendelkező tagok a közgyűléstől számított harmincnapos jogvesztő határidőn
               belül a szövetkezet képviseletében a szövetkezet javára maguk is
               érvényesíthetik.

3:365. §       [Az eltérő szabályozás tilalma]
               Semmis az alapszabály olyan rendelkezése, amely e cím rendelkezéseitől a
               kisebbség hátrányára tér el.

XX. CÍM
A SZÖVETKEZET ÁTALAKULÁSA, EGYESÜLÉSE ÉS SZÉTVÁLÁSA

3:366. §       [A szövetkezet átalakulása, egyesülése és szétválása]
          (1)  Az átalakulást, egyesülést és szétválást a tagok legalább tíz százaléka
               vagy az igazgatóság kezdeményezheti.
          (2)  Az átalakulás, egyesülés, szétválás során a szövetkezettől megváló tag a
               tagsági jogviszony megszűnésekor őt megillető járandóság erejéig ötéves
               jogvesztő határidőn belül köteles helytállni a szövetkezetnek a tagsági
               jogviszony megszűnése előtt keletkezett és a létrejövő jogi személy által
               nem teljesített kötelezettségeiért.
          (3)  A szövetkezet korlátolt felelősségű társasággá vagy részvénytársasággá
               alakulhat át.
          (4)  A szövetkezet átalakulásával létrejövő részvénytársaság zártkörűen
               alapítható.

XXI. CÍM
A SZÖVETKEZET MEGSZŰNÉSE

3:367. §       [A szövetkezet megszűnése]
               A jogi személy jogutód nélküli megszűnésének általános esetein túl a
               szövetkezet jogutód nélkül megszűnik abban az esetben is, ha tagjainak
               száma hét fő alá csökken, és az ettől számított hathónapos jogvesztő
               határidőn belül nem jelentenek be megfelelő számú új tagot a nyilvántartó
               bíróságnál.

ÖTÖDIK RÉSZ
EGYESÜLÉS

3:368. §       [Az egyesülés fogalma]
          (1)  Az egyesülés a tagok által gazdálkodásuk eredményességének előmozdítására
               és gazdasági tevékenységük összehangolására, valamint szakmai érdekeik
               képviseletére alapított, jogi személyiséggel rendelkező kooperációs
               társaság. Az egyesülés saját nyereségre nem törekszik; vagyonát meghaladó
               tartozásaiért a tagok egyetemlegesen kötelesek helytállni.
          (2)  Az egyesülés az összehangolási feladatok teljesítését segítő egyéb
               szolgáltatási és közös gazdálkodási tevékenységet (kiegészítő gazdálkodási
               tevékenység) is végezhet.
          (3)  Az egyesülésre a gazdasági társaságok közös szabályait – az e Részben
               foglalt eltérésekkel – megfelelően alkalmazni kell.

3:369. §       [Az egyesülés társasági szerződése]
          (1)  Az egyesülés társasági szerződésében – a létesítő okirat általánosan
               kötelező tartalmi elemein kívül – meg kell határozni
               a)   a tagok gazdálkodásának előmozdítására, illetve összehangolására
                    irányuló, valamint az ezzel kapcsolatos szakmai érdekképviseleti
                    feladatokat;
               b)   a működési költség viselésének tagok közötti megoszlását, az egyes
                    tagokra eső befizetések összegét és az elszámolás módját;
               c)   a tag kilépése esetén az őt megillető vagyoni hányad kiadásának
                    feltételeit;
               d)   az egyesülés megszűnését követően fennmaradó vagyon felosztásának
                    rendjét.
          (2)  Szükség szerint rendelkezik a társasági szerződés
               a)   a kiegészítő gazdálkodási tevékenységről;
               b)   a kiegészítő gazdálkodási tevékenységhez szükséges társasági vagyon
                    mértékéről;
               c)   a kiegészítő gazdálkodási tevékenység keretében az egyes tagokat
                    megillető szavazati jog mértékéről, gyakorlásának módjáról;
               d)   a kiegészítő gazdálkodási tevékenység bevételeinek, költségeinek,
                    ráfordításainak elkülönített nyilvántartásáról, valamint az ez alapján
                    megállapított adózott eredményből való részesedés szabályairól;
               e)   az egyes tagokat terhelő egyéb vagyoni értékű szolgáltatások (a
                    továbbiakban: mellékszolgáltatás) feltételeiről.

3:370. §       [A társaság és tagjai közötti vagyoni viszonyok]
          (1)  A tagok ellenszolgáltatás nélkül jogosultak az egyesülés által nyújtott
               szolgáltatások igénybevételére; a más részére végzett gazdálkodási
               tevékenység adózott eredményéből részesülnek.
          (2)  A mellékszolgáltatásért a tagokat külön díjazás illetheti meg.
          (3)  A gazdálkodási tevékenység során keletkezett adózott eredmény felosztása a
               vagyoni hozzájárulás arányában történik; egyébként a nyereség a tagok
               között egyenlő arányban oszlik meg.

3:371. §       [Taggyűlés]
          (1)  Az egyesülés tagjainak döntéshozó szerve a taggyűlés. A taggyűlésen a tag
               képviselője nem lehet az igazgató, a felügyelőbizottság tagja és a
               könyvvizsgáló.
          (2)  A taggyűlés szükség szerint, de évente legalább egyszer tart ülést. Az
               alapszabály ennél ritkább ülésezést előíró rendelkezése semmis.
          (3)  A taggyűlés akkor határozatképes, ha a szavazatok legalább háromnegyed
               részét képviselő tagok jelen vannak.

3:372. §       [A taggyűlés hatásköre és a döntéshozatal szabályai]
          (1)  A taggyűlés kizárólagos hatáskörébe tartozik
               a)   az egyesülés belső szervezetének irányítási és ellenőrzési rendjének
                    kialakítása;
               b)   az összehangoló és az érdekképviseleti, valamint a kiegészítő
                    gazdálkodási tevékenység stratégiájának meghatározása;
               c)   az egyesülés beszámolójának elfogadása;
               d)   döntés a kiegészítő gazdálkodási tevékenységből származó adózott
                    eredmény felhasználásáról;
               e)   olyan határozat hozatala, amely a tagok saját gazdálkodásában
                    végrehajtandó feladatot határoz meg;
               f)   az egyesülés jogutód nélküli megszűnésének átalakulásának,
                    egyesülésének, szétválásának elhatározása;
               g)   az egyesüléshez való csatlakozás elfogadása, illetve a csatlakozó tag
                    felelőssége korlátázásának elfogadása;
               h)   az igazgató megválasztása és visszahívása, valamint az igazgatóval
                    kapcsolatos munkáltatói jogok gyakorlása;
               i)   ha az egyesülésnél felügyelői bizottság működik, annak megválasztása,
                    tagjainak visszahívása és díjazásuk megállapítása;
               j)   ha az egyesülésnél könyvvizsgáló működik, annak kijelölése, a megbízás
                    visszavonása és a díjazás megállapítása;
               k)   a társasági szerződés módosítása;
               l)   a tag kizárásának kezdeményezése;
               m)   döntés olyan szerződés megkötéséről vagy módosításáról, amelynek
                    értéke a társasági szerződésben meghatározott mértéket meghaladja,
                    továbbá amit az egyesülés – a szokásos tevékenységén kívül – a saját
                    tagjával köt;
               n)   döntés minden olyan kérdésben, amelyet e törvény vagy a társasági
                    szerződés a taggyűlés hatáskörébe utal.
          (2)  Az összehangoló és az érdekképviseleti tevékenység körében minden tagnak
               egy szavazata van. A társasági szerződés azonban egyes tagok javára
               többletszavazati jogot állapíthat meg, azzal a korlátozással, hogy egyetlen
               tag sem juthat egyedül ötven százalékot meghaladó szótöbbséghez.
          (3)  A kiegészítő gazdálkodási tevékenység körében, valamint az (1) bekezdés
               f)–g) és l)–m) pontjaiban felsorolt ügyekben a szavazati jog mértékét a
               vagyoni hozzájárulás arányában, ennek hiányában egyenlő mértékben kell
               megállapítani.
          (4)  A tagok egyhangúlag határoznak
               a)   az egyesülés tevékenységének;
               b)   az egyes tagok szavazati arányának;
               c)   a határozathozatal feltételeinek
               megváltoztatásáról.
          (5)  Legalább háromnegyedes szótöbbség szükséges az egyesülés jogutód nélküli
               megszűnésének, átalakulásának, egyesülésének, szétválásának
               elhatározásához, továbbá az új tag csatlakozásának elfogadásához, a tag
               kizárásának kezdeményezéséhez, valamint a társasági szerződés más okból
               történő módosításához, ha a módosítás nem esik a (3) bekezdés hatálya alá.
          (6)  A taggyűlés a tagok saját gazdálkodásában végrehajtandó kötelezettségének
               megállapítására irányuló határozatának meghozatalához legalább
               háromnegyedes szótöbbség kell. Ilyen határozat az érintett tag
               hozzájárulásával hozható.

3:373. §       [Az egyesülés ügyvezetése és képviselete]
          (1)  Az egyesülés ügyvezetését és képviseletét – a taggyűlés határozatainak
               keretei között – az igazgató látja el.
          (2)  A társasági szerződésben az ügyvezetésre három tagból álló igazgatóságot is
               létre lehet hozni. Ez esetben az igazgatóság tagjai minősülnek igazgatónak.
               Az igazgatóság tagjainak megválasztásáról, megbízatásuk időtartamairól,
               díjazásukról és esetleges visszahívásukról, valamint az igazgatóság
               ügyrendjének jóváhagyásáról a taggyűlés dönt.

3:374. §       [Csatlakozás]
          (1)  A társasági szerződésben foglalt feltételek szerint az egyesülésbe bárki
               beléphet.
          (2)  A csatlakozás elfogadásáról a taggyűlés határoz, egyúttal megállapíthatja a
               csatlakozás időpontját, az azzal járó kötelezettségek esedékességét,
               valamint a kiegészítő gazdálkodási tevékenység körében a csatlakozó tag
               szavazati jogának mértékét.
          (3)  A csatlakozó tag helytáll az egyesülésnek a csatlakozás előtt keletkezett
               tartozásaiért, kivéve, ha a helytállás alól a csatlakozást elfogadó
               határozat előzetesen mentesíti.
          (4)  A csatlakozás tényét, időpontját és a helytállás alóli esetleges
               mentesítést be kell jegyezni a nyilvántartásba; a mentesítés harmadik
               személlyel szemben a bejegyzéstől kezdődően hatályos.

3:375. §       [A tagsági jogviszony megszűnése]
          (1)  Megszűnik a tagsági viszony
               a)   ha a tag a társasági szerződésben meghatározott vagyoni hozzájárulást
                    felhívás ellenére nem teljesítette, a felhívásban meghatározott –
                    tizenöt napnál nem rövidebb – időpontban;
               b)   a tag kilépésével;
               c)   a tag kizárásával;
               d)   a tag halálával vagy jogutód nélküli megszűnésével;
               e)   ha annak fenntartása jogszabályba ütközik;
               f)   a tagsági jog átruházásával.
          (2)  A tagsági jog átruházására a csatlakozás szabályait megfelelően alkalmazni
               kell.
          (3)  A tag az egyesülésből az év végén kiléphet. A kilépésre vonatkozó szándékot
               legalább három hónappal az év vége előtt be kell jelenteni.

3:376. §       [A kilépő taggal való elszámolási szabályok]
          (1)  A kilépő taggal a kilépés időpontjában fennálló állapot szerint kell
               elszámolni. A taggyűlés határozza meg, hogy az egyesülés a kilépő tag
               vagyonhányadát mikor és milyen részletekben adja ki. A kiadás időpontját
               úgy kell meghatározni, hogy az ne veszélyeztesse az egyesülés további
               működését, de a vagyon kiadása befejeződjék egy éven belül.
          (2)  Ha a kiadás nem a kilépéskor történik, a kilépett tag részére a még ki nem
               adott vagyonhányad után – az adózott eredmény felosztása esetén – arányos
               értékű részesedés jár.
          (3)  A tag megszűnése vagy halála esetén a tag jogutódjával vagy örökösével való
               elszámolásra az (1)–(2) bekezdés rendelkezéseit kell megfelelően
               alkalmazni. Ha azonban a jogutód vagy az örökös folytatni kívánja a tag
               tevékenységét, a taggyűlés hozzájárulásával az egyesülés tagjává válhat.
               Ebben az esetben a jogelőd tagsági jogviszonyának megszűnése előtti
               tartozásokért a tagsági jogviszonyt folytató felel.

3:377. §       [Vagyonmegosztás az egyesülés megszűnése esetén]
               Az egyesülés jogutód nélküli megszűnése esetén a tartozások kiegyenlítése
               után fennmaradó vagyont egyenlő arányban; ha vagyoni hozzájárulást
               teljesítettek, a tagok vagyoni hozzájárulása arányában kell felosztani.

HATODIK RÉSZ
ALAPÍTVÁNY

XXII. CÍM
AZ ALAPÍTVÁNY FOGALMA, LÉTESÍTÉSE, VAGYONA

3:378. §       [Az alapítvány fogalma]
               Az alapítvány az alapító által az alapító okiratban meghatározott tartós
               cél folyamatos megvalósítására létrehozott jogi személy. Az alapító az
               alapító okiratban meghatározza az alapítványnak juttatott vagyont és az
               alapítvány szervezetét.

3:379. §       [Az alapítvány tevékenységének korlátai]
          (1)  Alapítvány nem alapítható gazdasági tevékenység folytatására.
          (2)  Az alapítvány az alapítványi cél megvalósításával közvetlenül összefüggő
               gazdasági tevékenység végzésére jogosult.
          (3)  Alapítvány nem lehet korlátlan felelősségű tagja más jogalanynak, nem
               létesíthet alapítványt és nem csatlakozhat alapítványhoz.
          (4)  Ha e törvény eltérően nem rendelkezik, alapítvány nem hozható létre az
               alapító, a csatlakozó, az alapítványi tisztségviselő, az alapítványi
               szervek tagja, valamint ezek hozzátartozói érdekében. Nem sérti e
               rendelkezést az alapítvány tisztségviselőinek szerződés szerint járó
               díjazása.

3:380. §       [Alapítvány létesítése több alapító által]
          (1)  Több személy együttesen is létesíthet alapítványt.
          (2)  Ha több alapító létesít alapítványt, az alapítói jogokat az alapítók
               együttesen gyakorolják.

3:381. §       [Az alapításra vonatkozó jognyilatkozat visszavonása]
               Az alapító a nyilvántartásba történő bejegyzés jogerőre emelkedéséig
               vonhatja vissza az alapításra vonatkozó jognyilatkozatát.

3:382. §       [A vagyoni juttatás teljesítése]
          (1)  Az alapító köteles az alapítványi cél megvalósításához szükséges, az
               alapító okiratban vállalt vagyoni juttatást teljesíteni.
          (2)  Az alapítónak legalább az alapítvány működésének megkezdéséhez szükséges
               vagyont a nyilvántartásba-vételi kérelem benyújtásáig át kell ruháznia az
               alapítványra.
          (3)  Az alapítónak a teljes juttatott vagyont legkésőbb az alapítvány
               nyilvántartásba vételétől számított egy éven belül kell átruháznia az
               alapítványra.
          (4)  Ha az alapító az alapító okiratban meghatározott határidőn belül a teljes
               juttatott vagyont nem ruházza át az alapítványra, a kuratórium az alapítót
               megfelelő határidő tűzésével felszólítja kötelezettségének teljesítésére. A
               határidő eredménytelen elteltét követően a nyilvántartó bíróság – a
               kuratórium bejelentése alapján – az alapítói jogok gyakorlását
               felfüggeszti. A felfüggesztés időtartama alatt az alapítói jogokat a
               nyilvántartó bíróság gyakorolja.
          (5)  Az alapítói jogok felfüggesztése nem mentesíti az alapítót az alapító
               okiratban vállalt kötelezettségei alól.

3:383. §       [Csatlakozás az alapítványhoz]
          (1)  Nyilvántartásba vett alapítványhoz csatlakozni vagyoni juttatás
               teljesítésével, az alapító okiratban meghatározott feltételekkel lehet.
          (2)  Ha a csatlakozó az alapító okirat alapján alapítói jogok gyakorlására
               jogosult, a csatlakozást követően az alapítói jogokat az azok gyakorlására
               jogosult más személyekkel együttesen gyakorolhatja.

3:384. §       [Az alapítvány vagyonának kezelése, védelme]
          (1)  Az alapítvány vagyonát céljának megfelelően, az alapító okiratban
               meghatározott módon kell kezelni és felhasználni.
          (2)  Az alapító és a csatlakozó az alapítvány részére juttatott vagyont nem
               vonhatja el és nem követelheti vissza; az alapító okirat ettől eltérő
               rendelkezése semmis. Ezt a rendelkezést megfelelően alkalmazni kell az
               alapító és a csatlakozó jogutódjára is.

3:385. §       [A kedvezményezett]
               Az alapítvány vagyona terhére az alapítvány céljának megvalósításával
               összefüggésben annak a személynek juttatható vagyoni szolgáltatás, akit az
               alapító okirat vagy – az alapító okirat rendelkezése hiányában – az erre
               jogosult alapítványi szerv kedvezményezettként megjelöl.

3:386. §       [Az alapító és hozzátartozója mint kedvezményezett]
          (1)  Az alapító és a csatlakozó abban az esetben lehet az alapítvány
               kedvezményezettje, ha az alapítvány célja az alapító tudományos, irodalmi
               vagy művészeti alkotásainak gondozása.
          (2)  Az alapító és a csatlakozó hozzátartozója abban az esetben lehet az
               alapítvány kedvezményezettje, ha az alapítvány célja a hozzátartozó
               tudományos, irodalmi vagy művészeti alkotásainak gondozása, a hozzátartozó
               ápolása, gondozása, tartása, egészségügyi ellátási költségeinek viselése,
               iskolai tanulmányainak ösztöndíjjal vagy egyéb módon történő támogatása.

3:387. §       [A kedvezményezett alapítvánnyal szemben támasztható igényei]
               A kedvezményezettként megjelölt személy nem támaszthat igényt az
               alapítvánnyal szemben, kivéve, ha
               a)   az alapító okirat a kedvezményezett személyt, a neki járó
                    szolgáltatást és a teljesítés időpontját a teljesítéshez szükséges
                    módon meghatározza; vagy
               b)   a kuratórium a kedvezményezett részére szóló juttatásról döntött,
                    döntését a kedvezményezettel közölte, és a jogosult a juttatás
                    feltételeit elfogadta.

XXIII. CÍM
AZ ALAPÍTVÁNY LÉTESÍTÉSE VÉGINTÉZKEDÉSSEL

3:388. §       [Alapítvány létesítése végintézkedéssel]
          (1)  Alapítvány írásbeli végrendeletben vagy öröklési szerződésben is
               létesíthető. Ilyen esetben a végintézkedésnek tartalmaznia kell az alapító
               okirat tartalmi elemeit.
          (2)  Írásbeli végrendeletben vagy öröklési szerződésben létesített alapítvány
               esetén az alapítvány nyilvántartásba vétele iránt a kuratórium tagjának
               kijelölt személy köteles eljárni. Ha a nyilvántartásba vétel iránt egyik
               kuratóriumi tagnak kijelölt személy sem intézkedik, a nyilvántartó bíróság
               által kijelölt ügygondnok jár el.
          (3)  A végrendeletben vagy öröklési szerződésben létesített alapítvány a
               nyilvántartásba vétellel az alapító halálának időpontjára visszamenő
               hatállyal jön létre.
          (4)  Az alapítvány nyilvántartásba vétele ügyében eljáró személy jogosult a
               vagyon érdekében eljárni és köteles annak megóvása érdekében a szükséges
               intézkedéseket megtenni.

3:389. §       [Alapítvány létesítése meghagyással]
          (1)  Alapítvány létesítését az örökhagyó meghagyásban is elrendelheti. A
               meghagyásban meg kell határozni a létesítendő alapítvány célját és
               vagyonát, valamint ki kell jelölni azt a személyt, aki az alapítvány
               létrehozását követelheti.
          (2)  Ha a meghagyást annak kötelezettje felszólítás ellenére nem teljesíti, az
               alapítvány létrehozásának követelésére jogosult személy a bíróságtól
               kérheti az alapítvány alapító okiratának ítélettel történő pótlását és az
               örökös vagy a hagyományos kötelezését az alapítványi vagyon
               szolgáltatására. Az alapítvány létrehozásának követelésére jogosult személy
               a bíróság határozata alapján kérheti a nyilvántartó bíróságtól az
               alapítvány nyilvántartásba vételét.

3:390. §       [A végintézkedéssel létesített alapítvány meghiúsulása]
          (1)  Ha végrendeletben vagy öröklési szerződésben tett közérdekű célú alapítvány
               nem jön létre, az örökhagyó juttatása közérdekű meghagyásnak minősül, és az
               alapítványnak szánt vagyont a meghiúsult alapítvány céljának megvalósítása
               érdekében kell kezelni.
          (2)  Ha végrendeletben vagy öröklési szerződésben nem közérdekű célra tett
               alapítvány nem jön létre, az így érintett vagyon a hagyaték részét képezi.

XXIV. CÍM
AZ ALAPÍTÓ OKIRAT

3:391. §       [Az alapító okirat tartalmi elemei]
          (1)  A jogi személy létesítő okiratának általános kötelező tartalmi elemein
               kívül az alapítvány alapító okiratában meg kell határozni
               a)   az alapítvány határozott vagy határozatlan időre történő létesítését,
                    határozott időre történő létesítésnél a határozott időtartamot;
               b)   az alapítványi vagyon kezelésének és felhasználásának szabályait;
               c)   a kuratóriumi tagság keletkezésére és megszűnésére vonatkozó
                    szabályokat, a kuratóriumi tagság határozott vagy határozatlan időre
                    szóló voltát, határozott idejű kuratóriumi tagság esetén a határozott
                    időtartamot, továbbá a kuratórium tagjaira vonatkozó kizáró és
                    összeférhetetlenségi szabályokat; és
               d)   a kuratóriumi tagsági díjazás megállapításának szabályait.
          (2)  Az alapító okirat szükség szerint rendelkezik
               a)   az alapító jogainak meghatározott alapítványi szerv hatáskörébe
                    utalásáról;
               b)   az alapítói jogok átruházásának szabályairól;
               c)   az alapítványhoz való csatlakozásnak vagyoni juttatás fejében történő
                    megengedéséről, annak feltételeiről és a csatlakozót megillető
                    alapítói vagy egyéb jogokról;
               d)   gazdasági tevékenység folytatásáról és ennek kereteiről;
               e)   az alapítványi szervek hatásköréről és eljárási szabályairól;
               f)   az alapítók gyűlésének létesítéséről és e gyűlés működési
                    szabályairól;
               g)   az e törvényben nem nevesített alapítványi szervek létesítéséről,
                    eljárási szabályainak meghatározásáról, tagjainak kinevezéséről,
                    visszahívásáról és javadalmazásáról;
               h)   az alapítvány képviseletének részletes szabályairól, ideértve az
                    alapítvány munkavállalóival szemben a munkáltatói jogok gyakorlójának
                    a meghatározását;
               i)   a kedvezményezettek körének meghatározásáról, illetve a
                    kedvezményezett személyek megjelöléséről, továbbá a
                    kedvezményezetteket megillető szolgáltatásról és jogokról;
               j)   az alapítvány jogutód nélküli megszűnése esetére az alapítvány
                    fennmaradó vagyona jogosultjának megnevezésről.
          (3)  Az alapító az alapító okiratban az alapítvány szervezeti egységét jogi
               személynek nyilváníthatja.

3:392. §       [Az alapító okirat értelmezése]
               Az alapító okiratot az alapító akarata szerint kell értelmezni, úgy, hogy
               az alapítvány célja megvalósuljon.

3:393. §       [Az alapító okirat módosítása]
          (1)  Semmis az alapító okiratban az alapítvány céljának módosítása, kivéve, ha
               az alapítvány a célját megvalósította, vagy a cél elérése lehetetlenné
               vált, és az új cél megvalósítására az alapítvány elegendő vagyonnal
               rendelkezik.
          (2)  Semmis az alapító okirat olyan módosítása, amely az alapítvány vagyonának
               csökkentésére irányul, vagy – ha az alapítványhoz csatlakozás történt – az
               alapítvány jogutód nélküli megszűnése esetére kijelölt kedvezményezett
               személyét megváltoztatja.

XXV. CÍM
AZ ALAPÍTÓI JOGOK GYAKORLÁSA

3:394. §       [Az alapítói jogok gyakorlása az alapító kiesése esetén]
          (1)  Ha az alapító meghalt, jogutód nélkül megszűnt vagy más okból az alapítói
               jogait véglegesen nem gyakorolja, az alapítói jogokat az alapító által az
               alapító okiratban kijelölt személy vagy alapítványi szerv, kijelölés
               hiányában a kuratórium gyakorolja.
          (2)  Ha az alapítvány alapítói jogait nem az alapító gyakorolja, e törvénynek az
               alapítóra vonatkozó rendelkezéseit az alapítói jogok gyakorlójára kell
               alkalmazni.
          (3)  Ha az alapítvány valamely szerve jogosult az alapítói jogok gyakorlására, a
               feljogosított alapítványi szerv saját tagjaival és vezetőjével, valamint a
               szerv ellenőrzésére szolgáló személyekkel kapcsolatos alapítói jogokat nem
               gyakorolhat.
          (4)  Ha nincs az alapítói jogok gyakorlására az (1)–(3) bekezdés alapján
               jogosult személy vagy szerv, az alapítói jogokat a nyilvántartó bíróság
               gyakorolja.

3:395. §       [Az alapítók gyűlése]
          (1)  Ha több személy együttesen úgy létesít alapítványt, hogy az alapítói
               jogokat testületben látják el, az alapítók gyűlésére az alapító okiratban
               nem rendezett kérdésekben az egyesület közgyűlésére vonatkozó szabályokat
               kell megfelelően alkalmazni.
          (2)  Az alapítói jogoknak az alapítók gyűlése általi gyakorlása során figyelmen
               kívül kell hagyni azt az alapítót, aki ismeretlen helyen tartózkodik és
               alapítói jogai gyakorlásának az erre irányuló felhívás hirdetményi
               kézbesítése alapján sem tesz eleget.
          (3)  A (2) bekezdésben foglaltakat megfelelően alkalmazni kell abban az esetben
               is, ha az alapítói jogokat az alapítvány kijelölt szerve testületként
               gyakorolja.

3:396. §       [Az alapítói jogok és kötelezettségek átruházása]
               Az alapítói jogokat és kötelezettségeket az alapító átruházhatja, ha az
               alapító okiratban vállalt vagyoni hozzájárulását teljesítette.

XXVI. CÍM
AZ ALAPÍTVÁNY SZERVEI

3:397. §       [A kuratórium]
          (1)  A kuratórium az alapítvány ügyvezető szerve. A kuratórium tagjai az
               alapítvány vezető tisztségviselői.
          (2)  A kuratórium három természetes személyből áll, akik közül legalább kettőnek
               állandó belföldi lakóhellyel kell rendelkeznie.
          (3)  Az alapítvány kedvezményezettje és annak közeli hozzátartozója nem lehet a
               kuratórium tagja. Az alapító okirat eltérő rendelkezése semmis.
          (4)  Az alapító és közeli hozzátartozói nem lehetnek többségben a kuratóriumban.
               Az alapító okirat eltérő rendelkezése semmis.
          (5)  Az alapító az alapítvány egyszemélyes ügyvezető szervéül kurátort nevezhet.
               A kurátorra a kuratóriumra vonatkozó szabályokat megfelelően alkalmazni
               kell.

3:398. §       [A kuratóriumi tagsággal kapcsolatos előírások]
          (1)  A kuratóriumi tagokat határozott vagy határozatlan időre lehet kijelölni
               vagy megválasztani.
          (2)  A kuratórium tagját megbízatásának lejárta előtt az alapítványi cél
               megvalósításának közvetlen veszélyeztetése esetén az alapítói jogok
               gyakorlója hívhatja vissza.

3:399. §       [A kuratórium működése]
          (1)  Ha az alapító nem tartja fenn magának a kuratórium elnöke kijelölésének
               jogát és nem ruházta át ezt a jogot más, alapítványi tisztséget betöltő
               személyre vagy más alapítványi szervre, a kuratórium tagjai maguk közül
               választanak elnököt.
          (2)  A kuratórium évente legalább egyszer ülést tart, amelyet az elnök hív
               össze. Az alapító okirat ennél ritkább ülésezést előíró rendelkezése
               semmis.
          (3)  Bármely kuratóriumi tag kérheti kuratóriumi ülés összehívását a cél és az
               ok megjelölésével. Ilyen kérelem esetén a kuratórium elnöke köteles a
               kérelem beérkezésétől számított nyolc napon belül intézkedni az ülés
               összehívásáról. Ha ennek a kötelezettségének a kuratórium elnöke nem tesz
               eleget, a kuratórium ülését a kérelmet előterjesztő tag is összehívhatja.

3:400. §       [A felügyelőbizottság]
          (1)  Ha az alapítványnál felügyelőbizottság működik, a tevékenységét az alapító
               részére végzi, tevékenységéről évente az alapítói jogok gyakorlójának
               számol be.
          (2)  A felügyelőbizottság tagjaira a kuratórium tagjaira vonatkozó kizáró és
               összeférhetetlenségi szabályokat alkalmazni kell.

3:401. §       [Egyéb alapítványi szervek]
               Az alapítványnál létesített egyéb alapítványi szervek nem csorbíthatják a
               kuratórium, a felügyelőbizottság és a könyvvizsgáló jogait.

XXVII. CÍM
AZ ALAPÍTVÁNY ÁTALAKULÁSA ÉS MEGSZŰNÉSE

3:402. §       [Az alapítvány átalakulása]
          (1)  Az alapítvány más jogi személlyé nem alakulhat át. Alapítvány csak
               alapítvánnyal egyesülhet és csak alapítványokra válhat szét.
          (2)  Az alapítvány más alapítvánnyal történő egyesüléséről vagy az alapítvány
               szétválásáról az alapító akkor hozhat döntést, ha az alapító okiratban
               meghatározott vagyon juttatását teljesítette.
          (3)  Az egyesülés vagy a szétválás nem járhat az alapítványi vagyon
               csorbításával és az alapítványi cél veszélyeztetésével.

3:403. §       [Az alapítvány megszűnése]
          (1)  Az alapítvány megszűnik, ha
               a)   az alapítvány a célját megvalósította, és az alapító új célt nem
                    határozott meg;
               b)   az alapítvány céljának megvalósítása lehetetlenné vált, és a cél
                    módosítására vagy más alapítvánnyal való egyesülésre nincs mód; vagy
               c)   az alapítvány három éven át a célja megvalósítása érdekében nem
                    folytat tevékenységet.
          (2)  Az alapító nem szüntetheti meg az alapítványt.
          (3)  Ha valamelyik megszűnési ok bekövetkezik, a kuratórium értesíti az alapítói
               jogokat gyakorló személyt vagy szervet a szükséges intézkedések megtétele
               érdekében, és a megszűnési ok bekövetkeztét közli a felügyelőbizottsággal
               és a könyvvizsgálóval is.
          (4)  Ha az alapítói jogokat gyakorló személy vagy szerv a megszűnési ok alapján
               harminc napon belül érdemi intézkedést nem hoz, a kuratórium ezt követően
               köteles a nyilvántartó bírósághoz bejelenteni a megszűnési okot. A
               bejelentési kötelezettség késedelmes voltából vagy elmulasztásából eredő
               károkért az alapítvánnyal és harmadik személyekkel szemben a kuratórium
               tagjai egyetemlegesen felelnek.
          (5)  A jogutód nélkül megszűnő alapítványnak a hitelezői igények kielégítése
               után megmaradó vagyonáról a törlését elrendelő határozatban kell
               rendelkezni.

3:404. §       [A jogutód nélkül megszűnő alapítvány vagyona]
          (1)  Az alapítvány jogutód nélküli megszűnése esetén a hitelezők kielégítése
               után megmaradó vagyon az alapító okiratban megjelölt személyt illeti,
               azzal, hogy az alapítót, a csatlakozót és az egyéb adományozót, továbbá
               ezek hozzátartozóit megillető vagyon nem haladhatja meg az alapító, a
               csatlakozó és az egyéb adományozó által az alapítványnak juttatott vagyont.
          (2)  Az alapító az általa juttatott vagyonról az alapítvány jogutód nélküli
               megszűnésekor az alapítvány céljával azonos vagy hasonló célú alapítvány
               vagy egyesület számára rendelkezhet, ha az alapító okirat ilyen esetre a
               vagyonról nem rendelkezik vagy a rendelkezés teljesítése lehetetlen.
          (3)  A nyilvántartó bíróság jogszabályban meghatározott szervezetnek juttatja a
               vagyont, ha az alapító okirat, vagy az alapító nem rendelkezik a megszűnő
               alapítvány vagyonáról, vagy ha az alapító okirat által megjelölt személy,
               vagy az alapító által megjelölt alapítvány, egyesület a vagyont nem fogadja
               el vagy azt nem szerezheti meg.

HETEDIK RÉSZ
AZ ÁLLAM RÉSZVÉTELE A POLGÁRI JOGI JOGVISZONYOKBAN

3:405. §       [Az állam jogalanyisága]
          (1)  Az állam a polgári jogi jogviszonyokban jogi személyként vesz részt.
          (2)  Az államot a polgári jogi jogviszonyokban az állami vagyon felügyeletéért
               felelős miniszter képviseli.

3:406. §       [Helytállás az állami kötelezettségekért]
               Az államot és az államháztartás részét képező jogi személyt a polgári jogi
               jogviszonyból fakadó kötelezettsége költségvetési fedezet hiányában is
               terheli.

NEGYEDIK KÖNYV
CSALÁDJOG

ELSŐ RÉSZ
ALAPELVEK

4:1. §         [A házasság és a család védelme]
          (1)  A törvény védi a házasságot és a családot.
          (2)  E törvény alkalmazása során a családi és az egyéni érdek összhangját
               biztosítva kell eljárni.

4:2. §         [A gyermek érdekének védelme]
          (1)  A családi jogviszonyokban a gyermek érdeke és jogai fokozott védelemben
               részesülnek.
          (2)  A gyermeknek joga van ahhoz, hogy saját családjában nevelkedjék.
          (3)  Ha a gyermek nem nevelkedhet saját családjában, akkor is biztosítani kell
               számára, hogy lehetőleg családi környezetben nőjön fel és korábbi családi
               kapcsolatait megtarthassa.
          (4)  A gyermeknek a saját családjában, illetve a családi környezetben
               nevelkedéséhez és a korábbi családi kapcsolatai fenntartásához fűződő jogát
               törvényben meghatározott esetben, kivételesen és a gyermek érdekében lehet
               korlátozni.

4:3. §         [A házastársak egyenjogúságának elve]
               A házastársak a házasélet és a család ügyeiben egyenjogúak; jogaik és
               kötelezettségeik egyenlők.

4:4. §         [A méltányosság és a gyengébb fél védelmének elve]
               A családi jogviszonyokat méltányosan és az érdekei érvényesítésében
               gyengébb fél védelmét figyelembe véve kell rendezni.

MÁSODIK RÉSZ
A HÁZASSÁG

I. CÍM
A HÁZASSÁGKÖTÉS

4:5. §         [A házasság létrejötte]
          (1)  Házasság akkor jön létre, ha az együttesen jelen lévő férfi és nő az
               anyakönyvvezető előtt személyesen kijelenti, hogy egymással házasságot köt.
               A nyilatkozat feltételhez vagy határidőhöz nem köthető.
          (2)  A kijelentés kölcsönös megtörténte után az anyakönyvvezető a házasság
               létrejöttét megállapítja és a házasságkötés tényét a házassági anyakönyvbe
               bejegyzi.
          (3)  A házasság az (1) bekezdésben foglalt feltételek hiányában nem jön létre. A
               nemlétező házasságot úgy kell tekinteni, mintha meg sem kötötték volna.

4:6. §         [Házasság létezésének vagy nem létezésének megállapítása]
          (1)  Ha a házasság létezése vagy nemlétezése közigazgatási hatósági eljárásban
               nem tisztázható, a házasság létezésének vagy nemlétezésének megállapítása
               iránt bármelyik házastárs, az ügyész vagy az jogosult pert indítani, akinek
               a megállapításhoz jogi érdeke fűződik.
          (2)  A pert a házastársnak a másik házastárs ellen, az ügyésznek vagy a per
               megindítására jogosult más személynek mindkét házastárs ellen kell
               indítania. Ha az a fél, aki ellen a pert meg kellene indítani, már nem él,
               a keresetet a bíróság által kirendelt ügygondnok ellen kell indítani.
          (3)  A házasság létezését vagy nemlétezését megállapító ítélet mindenkivel
               szemben hatályos.

4:7. §         [A házasságkötést megelőző eljárás]
          (1)  A házasságkötést megelőzően a házasulóknak az anyakönyvvezető előtt ki kell
               jelenteniük, hogy házasságuknak nincs jogi akadálya, és igazolniuk kell,
               hogy házasságkötésük jogi feltételei fennállnak.
          (2)  A házasságkötést az anyakönyvvezető csak a házasságkötési szándék
               bejelentését követő harminc nap utáni időpontra tűzheti ki. A jegyző e
               határidő alól indokolt esetben felmentést adhat.
          (3)  A házasulók valamelyikének közeli halállal fenyegető egészségi állapota
               esetén a házasulók nyilatkozata a házasságkötés összes jogi feltételének
               igazolását pótolja, és a házasságot a bejelentés után nyomban meg lehet
               kötni.

4:8. §         [A házasságkötés alaki szabályai]
          (1)  A házasságkötés két tanú jelenlétében nyilvánosan, az önkormányzat hivatali
               helyiségében történik.
          (2)  A házasulók kérelmére a házasság a nyilvánosság mellőzésével, illetve – a
               jegyző engedélye alapján – a hivatalos helyiségen kívül más, erre megfelelő
               helyen is megköthető.

II. CÍM
A HÁZASSÁG ÉRVÉNYTELENSÉGE

I. FEJEZET
A házasság érvénytelenségének okai

4:9. §         [A házasságkötési korhatár]
          (1)  Érvénytelen a kiskorú házassága, ha azt a gyámhatóság előzetes engedélye
               nélkül kötötte.
          (2)  A gyámhatóság a tizenhatodik életévét betöltött korlátozottan cselekvőképes
               kiskorúnak a házasságkötésre jogszabályban meghatározott esetben engedélyt
               adhat.
          (3)  Az engedély megadásáról vagy megtagadásáról a gyámhatóság a szülő vagy gyám
               meghallgatása után határoz. Nincs szükség annak a szülőnek a
               meghallgatására, aki a szülői felügyeleti jogát a gyermek sorsát érintő
               lényeges kérdésekben sem gyakorolhatja, ismeretlen helyen tartózkodik vagy
               meghallgatása más elháríthatatlan akadályba ütközik.
          (4)  A gyámhatóság engedélye nélkül vagy a tizenhatodik életév betöltése előtt
               kötött házasság a házastárs nagykorúságának elérését követő hat hónap
               elteltével a megkötésének időpontjára visszamenőleg érvényessé válik, ha az
               érintett házastárs a fennálló házasságot e jogvesztő határidő alatt nem
               támadja meg, vagy kérelmére a bíróság a más jogosult által korábban ebből
               az okból megindított pert megszünteti.

4:10. §        [Gondnokság alá helyezés folytán cselekvőképtelen személy házassága]
          (1)  Érvénytelen annak a házassága, aki a házasság megkötésekor
               cselekvőképességet teljesen korlátozó gondnokság alatt állt.
          (2)  A gondnokság alá helyezett házassága a gondnokság alá helyezés
               megszüntetését követő hat hónap elteltével a megkötésének időpontjára
               visszamenőleg érvényessé válik, ha az a házastárs, akinek személyében az
               érvénytelenség oka megvalósult, a fennálló házasságot e jogvesztő határidő
               alatt nem támadja meg, vagy kérelmére a bíróság a más jogosult által
               korábban ebből az okból megindított pert megszünteti.

4:11. §        [Cselekvőképtelen állapotban kötött házasság]
          (1)  Érvénytelen annak a házassága, aki a házasság megkötésekor cselekvőképtelen
               állapotban volt.
          (2)  A házasság a házastárs cselekvőképességének visszanyerésétől számított hat
               hónap elteltével a megkötésének időpontjára visszamenőleg érvényessé válik,
               ha az a házastárs, akinek személyében az érvénytelenségi ok megvalósult, a
               fennálló házasságot e jogvesztő határidő alatt nem támadja meg.

4:12. §        [Rokoni, hozzátartozói kapcsolat]
          (1)  Érvénytelen
               a)   az egyenesági rokonok házassága;
               b)   a testvérek egymással kötött házassága;
               c)   a testvérnek testvére vér szerinti leszármazójával kötött házassága;
                    és
               d)   az örökbefogadónak az örökbefogadottal az örökbefogadás fennállása
                    alatt kötött házassága.
          (2)  A testvérnek testvére vér szerinti leszármazójával kötött házassága nem
               érvénytelen, ha a jegyző e házassági akadály alól a házasságkötés előtt
               vagy a házasság fennállása alatt felmentést ad. Felmentés akkor adható, ha
               a házassággal létrejövő kapcsolat a születendő gyermekek egészségét nem
               veszélyezteti.

4:13. §        [Korábbi házasság fennállása]
          (1)  Érvénytelen a házasság, ha a házasulók valamelyikének korábbi házassága
               fennáll.
          (2)  Az újabb házasság a korábbi házasság megszűnésének időpontjától érvényessé
               válik. Ha a bíróság a korábbi házasság érvénytelenségét állapította meg, az
               újabb házasság a megkötésének időpontjára visszamenőleg válik érvényessé.

II. FEJEZET
A házasság érvénytelenségének megállapítása

4:14. §        [A házasság érvénytelenítése]
          (1)  A házasságot akkor lehet érvénytelennek tekinteni, ha érvénytelenségét a
               bíróság az erre irányuló perben (a továbbiakban: érvénytelenítési per)
               megállapította.
          (2)  A házasság érvénytelenségét megállapító ítélet mindenkivel szemben
               hatályos.
          (3)  Az érvénytelen házassághoz az e törvényben meghatározott jogkövetkezmények
               fűződnek.

4:15. §        [Érvénytelenítési per indításának jogosultsága]
          (1)  Az érvénytelenítési pert a házasság fennállása alatt és a házasság
               megszűnése után is meg lehet indítani.
          (2)  Érvénytelenítési per indítására – ha e törvény eltérően nem rendelkezik –
               bármelyik házastárs, az ügyész vagy az jogosult, akinek a házasság
               érvénytelenségének megállapításához jogi érdeke fűződik.
          (3)  Ha az a jogosult, aki a pert megindította, meghal, a perben helyére
               bármelyik másik jogosult beléphet.

4:16. §        [A perindítási jogosultság korlátozása]
          (1)  A nagykorúság elérése után a házasságkötési engedély hiányában a kiskorúság
               miatt és a gondnokság megszüntetése után a gondnokság alatt állás miatt az
               a házastárs jogosult érvénytelenítési per indítására, akinek személyében az
               érvénytelenség oka megvalósult. A pert a jogosult a nagykorúság elérésétől,
               illetve a gondnokság megszüntetésétől számított hat hónapon belül
               indíthatja meg.
          (2)  A házasságkötéskor fennállt cselekvőképtelen állapot miatt az a házastárs
               jogosult érvénytelenítési per indítására, aki a házasságkötéskor
               cselekvőképtelen állapotban volt. A pert a cselekvőképtelen állapot
               megszűnése után hat hónapon belül lehet megindítani attól a naptól
               kezdődően, amikor a házastárs a cselekvőképességét visszanyerte. Ha a
               házastárs a cselekvőképességének visszanyerése előtt meghalt, a házastárs
               halálától számított hat hónapon belül a házasság érvénytelenségének
               megállapítása iránt az ügyész indíthat pert.
          (3)  Az (1)–(2) bekezdésben megjelölt határidők elmulasztása jogvesztéssel jár.
          (4)  Ha az (1)–(2) bekezdések szerint a perindításra kizárólagosan jogosult
               házastárs meghal, az általa megindított perben helyébe bárki beléphet, aki
               érvénytelenítési per indítására jogosult.

4:17. §        [A perindítási jog személyes gyakorlása]
          (1)  A házasság érvénytelenítése iránt a pert a jogosultnak személyesen kell
               megindítania.
          (2)  Törvényes képviselőjének hozzájárulása nélkül indíthat pert az a házastárs,
               aki cselekvőképességében a perindítás tekintetében részlegesen korlátozott.
          (3)  Ha a jogosult cselekvőképtelen, a pert nevében a gyámhatóság
               hozzájárulásával törvényes képviselője indíthatja meg.

4:18. §        [Az érvénytelenítési per alperesei]
               Az érvénytelenítési pert a házastársnak a másik házastárs ellen, az
               ügyésznek és a per megindítására jogosult más személynek mindkét házastárs
               ellen kell indítania. Ha az a fél, aki ellen a pert meg kellene indítani,
               már nem él, a keresetet a bíróság által kirendelt ügygondnok ellen kell
               indítani.

4:19. §        [A házasság érvényességének megállapítása]
               A házasság érvényességének megállapítása iránti perre a házasság
               érvénytelenségének megállapítása iránti perre vonatkozó rendelkezéseket
               megfelelően alkalmazni kell.

III. CÍM
A HÁZASSÁG MEGSZŰNÉSE

4:20. §        [A házasság megszűnésének esetei]
          (1)  A házasság megszűnik
               a)   az egyik házastárs halálával;
               b)   bírósági felbontással.
          (2)  A házasságot a másik házastárs újabb házasságkötése esetén akkor is
               megszűntnek kell tekinteni, ha a házastárs halálára vonatkozó anyakönyvi
               bejegyzés, a halál tényét megállapító vagy a holtnak nyilvánító bírósági
               határozat hatálya az újabb házasságkötést követően megdől, feltéve, hogy az
               újabb házasságkötéskor egyik házasuló sem tudta, hogy a halál nem
               következett be.
          (3)  A házasság megszűnése időpontjának az (1) bekezdés a) pontja és a (2)
               bekezdés esetén azt a napot kell tekinteni, amelyet a halotti anyakönyvi
               bejegyzés vagy a bírósági határozat a halál napjaként feltüntet. A házasság
               az (1) bekezdés b) pontja esetén a házasságot felbontó ítélet jogerőre
               emelkedésének napján szűnik meg.

4:21. §        [A házasság felbontása]
          (1)  A bíróság a házasságot bármelyik házastárs kérelmére felbontja, ha az
               teljesen és helyrehozhatatlanul megromlott. A házasság teljes és
               helyrehozhatatlan megromlása állapítható meg különösen abban az esetben, ha
               a házastársak között az életközösség megszűnt, és annak helyreállítására –
               az életközösség megszűnéséhez vezető folyamat, illetve a különélés
               időtartama alapján – nincs kilátás.
          (2)  A bíróság a házasságot az (1) bekezdésben foglalt körülmények vizsgálata
               nélkül bontja fel, ha azt a házastársak végleges elhatározáson alapuló,
               befolyásmentes megegyezésük alapján közösen kérik.
          (3)  A házasságnak a (2) bekezdés szerinti felbontására akkor van lehetőség, ha
               a házastársak a közös gyermek tekintetében a szülői felügyelet gyakorlása,
               a különélő szülő és a gyermek közötti kapcsolattartás, a gyermek tartása, a
               házastársi közös lakás használata, valamint – ez iránti igény esetén – a
               házastársi tartás kérdésében megegyeztek, és perbeli egyezségüket a bíróság
               jóváhagyta.
          (4)  Ha a házastársak közös szülői felügyeletben állapodnak meg, a
               kapcsolattartás kérdésében nem kell megegyezniük, a gyermek lakóhelyét
               azonban meg kell határozniuk.
          (5)  A házasság felbontásánál a közös gyermek érdekét figyelembe kell venni.
          (6)  A szülői felügyelet gyakorlásának, a szülő és a gyermek közötti
               kapcsolattartásnak és a gyermek tartásának rendezése során a gyermek
               érdekének kell elsődlegesen érvényesülnie.

4:22. §        [Közvetítői eljárás]
               A házastársak a házassági bontóper megindítása előtt vagy a bontóper alatt
               – saját elhatározásukból vagy a bíróság kezdeményezésére – kapcsolatuk,
               illetve a házasság felbontásával összefüggő vitás kérdések megegyezésen
               alapuló rendezése érdekében közvetítői eljárást vehetnek igénybe. A
               közvetítői eljárás eredményeként létrejött megállapodásukat perbeli
               egyezségbe foglalhatják.

4:23. §        [A házasság felbontása iránti per megindítása; a bontás hatálya]
          (1)  A házasság felbontása iránt a pert a házastársnak a másik házastárs ellen,
               személyesen kell megindítania.
          (2)  Törvényes képviselőjének hozzájárulása nélkül indíthat pert az a házastárs
               is, aki cselekvőképességében a perindítás tekintetében részlegesen
               korlátozott.
          (3)  Ha a házastárs cselekvőképtelen, a pert nevében a gyámhatóság
               hozzájárulásával törvényes képviselője indíthatja meg.
          (4)  A házasságot felbontó ítélet mindenkivel szemben hatályos.

IV. CÍM
A HÁZASTÁRSAK SZEMÉLYI VISZONYAI

III. FEJEZET
Általános rendelkezések

4:24. §        [Együttműködési és támogatási kötelezettség]
          (1)  A házastársak hűséggel tartoznak egymásnak; kötelesek közös céljaik
               érdekében együttműködni és egymást támogatni.
          (2)  A támogatási kötelezettség törvényben meghatározott esetben a házasság
               felbontását követően is fennáll.

4:25. §        [Közös és önálló döntési jog]
               A házastársak a házasélet és a család ügyeiben közösen, a személyüket
               érintő ügyekben önállóan, de a család érdekére figyelemmel döntenek.
               Döntéseik során figyelembe kell venniük gyermekük és egymás érdekeit is.

4:26. §        [A lakóhely megválasztása]
               A házastársak a lakóhelyüket egymással egyetértésben választják meg.

IV. FEJEZET
A házastársak névviselése

4:27. §        [Névviselés a házasságban]
          (1)  A feleség a házasságkötés után, választása szerint viseli
               a)   a születési nevét vagy a házasságkötés előtt közvetlenül viselt nevét;
               b)   a férje teljes nevét a házasságra utaló toldással, amelyhez
                    hozzákapcsolhatja a házasságkötés előtt közvetlenül viselt nevét;
               c)   a férje családi nevét a házasságra utaló toldással és ehhez a
                    házasságkötés előtt közvetlenül viselt nevét hozzákapcsolja; vagy
               d)   a férje családi nevét, hozzákapcsolva saját utónevét.
          (2)  A férj a házasságkötés után, választása szerint viseli
               a)   a születési nevét vagy a házasságkötés előtt közvetlenül viselt nevét;
                    vagy
               b)   a felesége családi nevét, hozzákapcsolva saját utónevét.
          (3)  A férj, illetve a feleség a házasságkötés után házassági névként kettőjük
               családi nevét is összekapcsolhatja, hozzáfűzve a saját utónevét. Az
               összekapcsolt házassági név családi nevekből képzett része legfeljebb
               kéttagú lehet.
          (4)  Az (1) bekezdés b)–d) pontjában, a (2) bekezdés b) pontjában, valamint a
               (3) bekezdésben meghatározott esetben a házastársak közös házassági nevet
               viselnek.
          (5)  A (3) bekezdésben foglalt kivétellel csak az egyik házasuló veheti fel
               házassági névként a másik családi nevét.
          (6)  A házasulók az (1)–(3) bekezdés szerinti névviselésről megegyezhetnek.
               Megegyezés hiányában a házastársak a házasságkötést megelőzően viselt nevet
               viselik tovább, kivéve, ha a feleség az (1) bekezdés b) vagy c) pontjában
               foglalt házassági nevet viseli.

4:28. §        [Névviselés a házasság megszűnése vagy érvénytelenségének megállapítása
          után]
          (1)  A házasság megszűnése vagy érvénytelenségének megállapítása után a volt
               házastársak a házasság fennállása alatt viselt nevet viselik tovább. Ha
               ettől valamelyikük el kíván térni, a házasság felbontása vagy
               érvénytelenségének megállapítása után az anyakönyvvezetőnek bejelentheti.
               Ebben az esetben sem viselheti a volt feleség a volt férje nevét a
               házasságra utaló toldással, ha azt a házasság fennállása alatt nem viselte.
          (2)  A bíróság a volt férj kérelmére eltilthatja a volt feleséget a házasságra
               utaló toldást tartalmazó névviselésétől, ha a feleséget szándékos
               bűncselekmény miatt jogerősen szabadságvesztésre ítélték.
          (3)  Újabb házasságkötés esetén a feleség, illetve a férj a korábbi házasság
               alatt viselt közös házassági nevet tovább viselheti, azzal az eltéréssel,
               hogy a feleség a volt férje nevét a házasságra utaló toldással nem
               viselheti, és ez a joga akkor sem éled fel, ha újabb házassága megszűnt.

V. CÍM
A HÁZASTÁRSI TARTÁS

4:29. §        [A tartásra való jogosultság]
          (1)  A házassági életközösség megszűnése esetén házastársától, a házasság
               felbontása esetén volt házastársától tartást követelhet az, aki magát
               önhibáján kívül nem képes eltartani.
          (2)  Ha a házastárs vagy a volt házastárs a tartásra a házassági életközösség
               megszűnését követő öt év eltelte után válik rászorulttá, tartást különös
               méltánylást érdemlő esetben követelhet.
          (3)  Ha a házastársak között az életközösség egy évnél rövidebb ideig állt fenn
               és a házasságból gyermek nem született, a volt házastársat rászorultsága
               esetén az életközösség időtartamával egyező időre illeti meg a tartás. A
               bíróság különös méltánylást érdemlő esetben a tartást ennél hosszabb időre
               is elrendelheti.

4:30. §        [A tartásra való érdemtelenség]
          (1)  Érdemtelen a tartásra az a házastárs vagy volt házastárs:
               a)   akinek súlyosan kifogásolható magatartása vagy életvitele járult hozzá
                    alapvetően a házasság teljes és helyrehozhatatlan megromlásához; vagy
               b)   aki a házassági életközösség megszűnését követően házastársának, volt
                    házastársának vagy vele együtt élő hozzátartozójának érdekeit durván
                    sértő magatartást tanúsított.
          (2)  Az érdemtelenség elbírálásánál az arra hivatkozó házastárs vagy volt
               házastárs magatartását figyelembe kell venni.

4:31. §        [A tartási képesség]
               Nem köteles házastársát eltartani az, aki ezáltal a saját szükséges
               tartását vagy gyermekének tartását veszélyeztetné.

4:32. §        [Megállapodás a tartás egyszeri juttatással történő szolgáltatásáról]
               A házastársak közokiratban vagy ügyvéd által ellenjegyzett magánokiratban
               megállapodhatnak abban, hogy a tartásra köteles házastárs tartási
               kötelezettségének megfelelő vagyontárgy vagy pénzösszeg egyszeri
               juttatásával tesz eleget. Ebben az esetben a juttatásban részesített
               házastárs a jövőben tartási követeléssel akkor sem léphet fel, ha arra e
               törvény alapján jogosulttá válna.

4:33. §        [A rokontartás szabályainak alkalmazása]
               A tartás mértékére, szolgáltatásának módjára, időtartamára és ezek
               megváltoztatására, a tartási igény visszamenőleges érvényesítésére, a
               tartáshoz való jog megszűnésére és a tartás megszüntetésére a rokontartás
               közös szabályait kell megfelelően alkalmazni, azzal, hogy a házastársi
               tartáshoz való jog megszűnik akkor is, ha az arra jogosult újabb házasságot
               köt, vagy élettársi kapcsolatot létesít.

VI. CÍM
HÁZASSÁGI VAGYONJOG

V. FEJEZET
Általános rendelkezések

4:34. §        [A házastársak vagyoni viszonyainak rendezése]
          (1)  A házasulók és a házastársak egymás közötti vagyoni viszonyaikat a
               házassági életközösség időtartamára házassági vagyonjogi szerződéssel
               rendezhetik.
          (2)  Ha a házassági vagyonjogi szerződés eltérően nem rendelkezik, a házastársak
               között a házassági életközösség időtartama alatt házastársi vagyonközösség
               (törvényes vagyonjogi rendszer) áll fenn.

4:35. §        [A vagyonjogi rendelkezések időbeli hatálya]
          (1)  A törvényes vagyonjogi rendszer az életközösség kezdetétől hatályosul akkor
               is, ha a házastársak a házasságkötés előtt élettársakként éltek együtt. A
               házasság megkötésével az életközösség létrejöttét vélelmezni kell.
          (2)  Az életközösség átmeneti megszakadása a törvényes vagy a szerződésben
               kikötött vagyonjogi rendszer folyamatosságát nem érinti, kivéve, ha a felek
               között vagyonmegosztásra került sor.

4:36. §        [Az érvénytelen házasság vagyonjogi hatásai]
          (1)  Ha az érvénytelen házasság megkötésekor mindkét házastárs jóhiszemű volt, a
               házasság vagyonjogi joghatása – a közös lakás használatát beleértve –
               azonos az érvényes házasság vagyonjogi joghatásával. Ebben az esetben a
               házasság érvénytelenné nyilvánítása esetén a vagyonjogi követeléseket
               mindegyik házastárs oly módon érvényesítheti, mintha a házasságot az
               érvénytelenség megállapításának időpontjában a bíróság felbontotta volna,
               vagy – ha az érvénytelenség megállapítására egyikük halála után kerül sor –
               a házasság ennek a házastársnak a halálával szűnt volna meg.
          (2)  Ha az érvénytelen házasság megkötésekor az egyik házastárs volt jóhiszemű,
               az (1) bekezdés rendelkezéseit a jóhiszemű házastárs kérelmére lehet
               alkalmazni.
          (3)  A jóhiszemű házastárs (1) bekezdés szerinti vagyonjogi követeléseit örököse
               is érvényesítheti.
          (4)  A házasság érvénytelensége nem érinti a házastársak vagy bármelyikük által
               jóhiszemű harmadik személlyel kötött szerződés hatályát.

VI. FEJEZET
A házastársi vagyonközösség

1. A házastársi közös vagyon és a különvagyon

4:37. §        [A házastársi közös vagyon]
          (1)  Házastársi vagyonközösség esetén a házastársak közös vagyonába tartoznak
               azok a vagyontárgyak, amelyeket a házastársak a vagyonközösség fennállása
               alatt együtt vagy külön szereznek.
          (2)  A házastársak közös vagyonába tartoznak a közös vagyontárgyak terhei és –
               ha e törvény eltérően nem rendelkezik – közösen viselik a bármelyik
               házastárs által a vagyonközösség fennállása alatt vállalt kötelezettségből
               eredő tartozásokat.
          (3)  A házastársi közös vagyon a házastársakat osztatlanul, egyenlő arányban
               illeti meg.
          (4)  Nem tartoznak a közös vagyonba azok a vagyontárgyak, terhek és tartozások,
               amelyek különvagyonnak minősülnek.

4:38. §        [A házastárs különvagyona]
          (1)  A házastárs különvagyonához tartozik
               a)   a házastársi vagyonközösség létrejöttekor meglévő vagyontárgy;
               b)   a házastársi vagyonközösség fennállása alatt általa örökölt vagy
                    részére ajándékozott vagyontárgy és részére nyújtott ingyenes
                    juttatás;
               c)   a házastársat mint a szellemi tulajdon létrehozóját megillető vagyoni
                    jog, kivéve a vagyonközösség fennállása alatt esedékes díjat;
               d)   a személyét ért sérelemért kapott juttatás;
               e)   a személyes használatára szolgáló szokásos mértékű vagyontárgy;
                    továbbá
               f)   a különvagyona értékén szerzett vagyontárgy és a különvagyona helyébe
                    lépő érték.
          (2)  A különvagyonnak az a haszna, amely a házassági életközösség fennállása
               alatt a kezelési, fenntartási költségek és a terhek levonása után
               fennmarad, közös vagyon.
          (3)  Az a különvagyonhoz tartozó vagyontárgy, amely a mindennapi közös
               életvitelt szolgáló, szokásos mértékű berendezési és felszerelési tárgy
               helyébe lép, ötévi házassági életközösség után közös vagyonná válik.

4:39. §        [A különvagyon terhei és tartozásai]
          (1)  A házastárs különvagyonát terheli a törvényen alapuló tartás kivételével az
               a tartozás, amely a házassági életközösség megkezdése előtt keletkezett
               jogcímen alapul.
          (2)  A különvagyonhoz tartozik a különvagyoni vagyontárgy terhe és a külön
               adósságnak minősülő tartozás kamata.
          (3)  A különvagyonhoz tartozik az életközösség fennállása alatt keletkezett
               olyan tartozás,
               a)   amely a különvagyon megszerzésével vagy fenntartásával jár együtt,
                    kivéve a különvagyon hasznának megszerzésével és a házastársak által
                    közösen használt vagy hasznosított vagyontárgy fenntartásával
                    összefüggő kiadást;
               b)   amely a házastársnak különvagyonára vonatkozó rendelkezéséből eredő
                    kötelezettségen alapul;
               c)   amelyet a házastárs a közös vagyon terhére a másik házastárs
                    egyetértése nélkül ingyenesen vállalt; és
               d)   amelyet a házastárs jogellenes és szándékos vagy súlyosan gondatlan
                    magatartásával okozott, ha a tartozás a másik házastárs gazdagodását
                    meghaladja.
          (4)  A tartozás különvagyoni jellege nem érinti a másik házastárs felelősségét
               harmadik személlyel szemben.

4:40. §        [A közös vagyonhoz tartozás vélelme]
          (1)  Ha e törvény eltérően nem rendelkezik, a vagyonközösség fennállása alatt a
               házastársak vagyonában meglévő vagyontárgyakról azt kell vélelmezni, hogy
               azok a közös vagyonhoz tartoznak.
          (2)  A vagyonközösség fennállása alatt a közös vagyonra vagy valamelyik
               házastárs különvagyonára vonatkozó kötelezettség teljesítéséről azt kell
               vélelmezni, hogy a teljesítés a közös vagyonból történt.

4:41. §        [A házastársak közötti egyes szerződések]
          (1)  A házastársaknak az életközösség fennállása alatt egymással kötött
               adásvételi, csere, ajándékozási és kölcsönszerződése és a házastársak
               közötti tartozáselismerés akkor érvényes, ha közokiratba vagy ügyvéd által
               ellenjegyzett magánokiratba foglalták. Ez a rendelkezés nem vonatkozik
               ingók szokásos mértékű ajándékozására, ha az ajándék átadása megtörtént.
          (2)  Ha a házastársak szerződése valamely vagyontárgynak, tehernek vagy
               tartozásnak a közös vagyonhoz vagy a különvagyonhoz tartozását érinti, vagy
               e vagyonok arányát módosítja, a szerződés harmadik személlyel szemben akkor
               hatályos, ha a harmadik személy tudott vagy tudnia kellett arról, hogy a
               vagyontárgy a szerződés alapján a közös vagy a különvagyonhoz tartozik.

2. A vagyonközösséghez tartozó vagyontárgyak használata és kezelése

4:42. §        [A vagyonközösséghez tartozó vagyontárgyak használata és kezelése]
          (1)  A vagyonközösséghez tartozó vagyontárgyakat a rendeltetésüknek megfelelően
               bármelyik házastárs használhatja. Ezt a jogot egyik házastárs sem
               gyakorolhatja a másik házastárs jogai és jogi érdekei sérelmére.
          (2)  A vagyonközösséghez tartozó vagyontárgyakat a házastársak közösen
               jogosultak kezelni. Bármelyik házastárs igényelheti, hogy a másik házastárs
               járuljon hozzá azokhoz az intézkedésekhez, amelyek a vagyonközösséghez
               tartozó tárgy megóvásához vagy fenntartásához szükségesek. Az állag
               megóvására vonatkozó halaszthatatlan intézkedéseket a házastárs a másik
               házastárs hozzájárulása nélkül is megteheti, de köteles erről házastársát
               késedelem nélkül értesíteni.
          (3)  Az életközösség megszűnésétől a közös vagyon megosztásáig terjedő időben a
               vagyonközösséghez tartozó tárgyak használatára és kezelésére – ha e törvény
               eltérően nem rendelkezik – a közös tulajdon szabályait kell alkalmazni.

4:43. §        [A foglalkozás gyakorlásához szükséges és az üzleti célú vagyon használata
          és kezelése]
          (1)  A vagyonközösséghez tartozó, de az egyik házastárs foglalkozásának
               gyakorlása vagy egyéni vállalkozói tevékenysége folytatásának céljára
               szolgáló vagyontárgyak használatának és kezelésének joga azt a házastársat
               illeti meg, aki a foglalkozást gyakorolja vagy a vállalkozói tevékenységet
               folytatja, feltéve hogy a másik házastárs a jogok kizárólagos gyakorlásához
               hozzájárult. Hozzájárulásnak minősül, ha a másik házastárs tud vagy tudnia
               kell a foglalkozás gyakorlásáról vagy a vállalkozói tevékenység
               folytatásáról, és azt nem kifogásolja.
          (2)  Ha a házastárs egyéni cég, szövetkezet vagy gazdasági társaság tagja vagy
               részvényese, tagsági vagy részvényesi jogait önállóan, házastársa
               hozzájárulása nélkül gyakorolhatja abban az esetben is, ha vagyoni
               hozzájárulását a házastársi közös vagyonból biztosították; az egyéni cég,
               szövetkezet vagy gazdasági társaság működésének eredményességéről
               házastársát rendszeresen tájékoztatnia kell.
          (3)  A házastársnak az (1)–(2) bekezdésben meghatározott használat és kezelés és
               a tagsági vagy részvényesi jogok gyakorlása során a másik házastárs
               érdekeit megfelelően figyelembe kell vennie. A kötelezettség
               elmulasztásából eredő kárért a házastárs – a szerződésen kívül okozott
               kárért való felelősség általános szabályai szerint – felel.

4:44. §        [Költségek és kiadások viselése]
          (1)  A vagyonközösséghez tartozó tárgyak fenntartásával és kezelésével járó
               költségeket, a közös háztartás költségeit, a házastársak és a közös gyermek
               megélhetéséhez és felneveléséhez szükséges kiadásokat elsősorban a közös
               vagyonból kell fedezni.
          (2)  Ha a közös vagyon az (1) bekezdésben megjelölt költségeket és kiadásokat
               nem fedezi, azokhoz a házastársak különvagyonukból, azok arányában
               kötelesek hozzájárulni. Ha csak az egyik házastársnak van különvagyona, a
               költségek kiegészítéséhez szükséges összeget neki kell rendelkezésre
               bocsátania.

3. Rendelkezés a közös vagyonnal

4:45. §        [Rendelkezés a közös vagyonnal a vagyonközösség fennállása alatt]
          (1)  A vagyonközösség fennállása alatt a házastársak a közös vagyonra vonatkozó
               rendelkezést együttesen vagy a másik házastárs hozzájárulásával tehetnek.
          (2)  Az egyik házastárs által a vagyonközösség fennállása alatt kötött
               szerződéshez a másik házastárs által megkívánt hozzájárulás nincs
               alakszerűséghez kötve.

4:46. §        [A házastárs hozzájárulásának vélelme]
          (1)  A házastársnak a vagyonközösség fennállása alatt a közös vagyonra kötött
               visszterhes szerződését – ha e törvény eltérően nem rendelkezik – a másik
               házastárs hozzájárulásával kötött szerződésnek kell tekinteni, kivéve, ha a
               szerződést kötő harmadik személy tudott vagy tudnia kellett arról, hogy a
               másik házastárs a szerződéshez nem járult hozzá.
          (2)  Ha a házastárs a szerződést a mindennapi élet szokásos szükségleteinek
               fedezése, foglalkozásának gyakorlása vagy egyéni vállalkozói tevékenysége
               körében kötötte, a másik házastárs akkor hivatkozhat hozzájárulásának
               hiányára, ha a szerződést kötő harmadik személynél a szerződés ellen, annak
               megkötése előtt kifejezetten tiltakozott.

4:47. §        [Rendelkezés a közös vagyonnal a házastársi vagyonközösség megszűnése és a
          közös vagyon megosztása közötti időben]
          (1)  A házastársi vagyonközösség megszűnésétől a közös vagyon megosztásáig
               terjedő időben a közös vagyonnal való rendelkezés tekintetében a közös
               vagyonnal a vagyonközösség alatt történő rendelkezésre vonatkozó
               szabályokat azzal az eltéréssel kell alkalmazni, hogy a házastárs a rendes
               gazdálkodás szabályai szerint a másik házastárs hozzájárulása nélkül is
               a)   rendelkezhet a foglalkozásának gyakorlása vagy egyéni vállalkozói
                    tevékenysége körében használt, illetve ezek céljára lekötött
                    vagyontárgyakkal;
               b)   rendelkezhet azokkal az ingó dolgokkal, amelyek a vagyonközösség
                    megszűnését követően a házastársának egyetértésével kerültek a
                    kizárólagos birtokába;
               c)   vállalhat olyan kötelezettséget, amelyek a közös vagyontárgy
                    megóvását, fenntartását, helyreállítását és értékállandóságának
                    biztosítását szolgálják; és
               d)   teljesítheti a közös vagyont terhelő tartozásokat oly módon, hogy a
                    tartozás a közös vagyon számára nem válhat terhesebbé.
          (2)  Az (1) bekezdésben foglalt rendelkezés nem érinti a közös vagyon
               megosztásakor fennálló megtérítési kötelezettséget.

4:48. §        [A közös lakásra és a társasági vagyoni hozzájárulásra vonatkozó külön
          szabályok]
               A házastárs a vagyonközösség fennállása alatt és annak megszűnésétől a
               közös vagyon megosztásáig terjedő időben a házastársa hozzájárulása nélkül
               nem rendelkezhet a házastársak közös tulajdonában lévő, a házastársi közös
               lakást magában foglaló ingatlannal, és nem bocsáthat közös vagyontárgyat
               vagyoni hozzájárulásként egyéni cég, gazdasági társaság vagy szövetkezet
               rendelkezésére. A másik házastárs hozzájárulását ezekben az esetekben nem
               lehet vélelmezni.

4. A rendelkezési jog gyakorlásából eredő felelősség

4:49. §        [Harmadik személyekkel szembeni felelősség szerződés esetén]
          (1)  A közös vagyon terhére szerződést kötő házastárs a harmadik személlyel
               kötött szerződésből eredő tartozásért a különvagyonával és a közös vagyon
               ráeső részével felel.
          (2)  A szerződéskötésben részt nem vett házastárs felelőssége a házastársa által
               a hozzájárulásával kötött szerződésért a harmadik személlyel szemben a
               közös vagyonból a tartozás esedékességekor rá eső vagyoni hányad erejéig
               áll fenn.

4:50. §        [A házastárs hozzájárulása nélkül kötött szerződés joghatásai]
               Ha a házastárs a másik házastársnak a közös vagyonra kötött szerződéséhez
               nem járult hozzá, és hozzájárulását vélelmezni sem lehet vagy a vélelem
               megdőlt, a szerződésből eredő kötelezettségért nem felel. A hozzájárulása
               nélkül kötött szerződés vele szemben hatálytalan, ha a szerző fél
               rosszhiszemű volt vagy rá nézve a szerződésből ingyenes előny származott.
               Ha a másik házastárs a szerződést hozzátartozójával kötötte, a
               rosszhiszeműséget és az ingyenességet vélelmezni kell.

4:51. §        [Harmadik személlyel szembeni helytállás jogalap nélküli gazdagodás
          alapján]
               Aki házastársának szerződése vagy más kötelemkeletkeztető magatartása
               folytán gazdagodott, harmadik személlyel szemben a jogalap nélküli
               gazdagodás szabályai szerint akkor is köteles helytállni, ha a tartozásért
               egyébként nem felel.

4:52. §        [A szerződést kötő házastárs felelőssége házastársával szemben]
               Aki a házastársát is terhelő szerződést annak hozzájárulása nélkül köti
               meg, köteles házastársának az ebből eredő kárát a szerződésen kívül okozott
               károkért való felelősség szabályai szerint megtéríteni, azzal, hogy a
               felelősség alól akkor mentesül, ha bizonyítja, hogy a szerződés megfelelt a
               másik házastárs érdekének és feltehető akaratának, különösen, ha a
               szerződés a közös vagyont károsodástól óvta meg.

5. A vagyonközösség megszűnése

4:53. §        [A vagyonközösség megszűnése]
               A vagyonközösség megszűnik, ha
               a)   a házastársak házassági vagyonjogi szerződésben a vagyonközösséget a
                    jövőre nézve kizárják;
               b)   a bíróság azt a házassági életközösség fennállása alatt megszünteti;
                    vagy
               c)   a házassági életközösség megszűnik.

4:54. §        [A vagyonközösség bírósági megszüntetése]
          (1)  A bíróság a vagyonközösséget bármelyik házastárs kérelmére a házassági
               életközösség fennállása alatt indokolt esetben megszüntetheti. Ilyen
               esetnek minősül különösen, ha
               a)   a másik házastárs a kérelmet előterjesztő házastárs hozzájárulása
                    nélkül megkötött szerződéssel vagy szerződésen kívüli károkozásával
                    olyan mértékű adósságot halmozott fel, amely a közös vagyonból őt
                    megillető részesedést veszélyeztetheti;
               b)   az egyéni vállalkozói tevékenységet folytató másik házastárssal
                    szemben végrehajtási eljárás vagy azzal az egyéni céggel,
                    szövetkezettel, gazdasági társasággal szemben, amelynek a másik
                    házastárs korlátlanul felelős tagja, végrehajtási eljárás vagy
                    felszámolási eljárás indult, és az eljárás a házastársi közös
                    vagyonból őt megillető részesedést veszélyeztetheti; vagy
               c)   a másik házastársat cselekvőképességet teljesen vagy a vagyoni
                    ügyeiben részlegesen korlátozó gondnokság alá helyezték, és gondnokául
                    nem a házastársát rendelték ki.
          (2)  A vagyonközösség – a bíróság eltérő rendelkezésének hiányában – a
               megszüntetését kimondó határozat jogerőre emelkedését követő hónap utolsó
               napján szűnik meg.

4:55. §        [A vagyonközösség bírósági megszüntetésének jogkövetkezményei]
               Ha a bíróság a vagyonközösséget megszünteti, a házastársak vagyoni
               viszonyaira az életközösség fennállása alatt a továbbiakban a
               vagyonelkülönítés szabályai az irányadók.

4:56. §        [A vagyonközösség bírósági helyreállítása]
               Ha az ok, amelynek alapján a bíróság a vagyonközösséget megszüntette, már
               nem áll fenn, a bíróság az életközösség fennállása alatt – a házastársak
               közös kérelmére – a vagyonközösséget a jövőre nézve helyreállítja.

6. A házastársi közös vagyon megosztása

4:57. §        [A közös vagyon megosztása]
          (1)  A vagyonközösség megszűnése esetén bármelyik házastárs igényelheti a közös
               vagyon megosztását. Ha a házasság a házastárs halálával szűnt meg, ez a jog
               az örököst is megilleti.
          (2)  Ha a házastársak a házastársi közös vagyont szerződéssel osztják meg, a
               szerződés akkor érvényes, ha közokiratba vagy ügyvéd által ellenjegyzett
               magánokiratba foglalták. Ez a rendelkezés nem vonatkozik a közös vagyonhoz
               tartozó ingók megosztására, ha a megosztást végrehajtották.
          (3)  Ha a házastársak között nem jött létre szerződés a közös vagyon megosztása
               tárgyában, vagy az nem terjed ki a vagyonközösség megszűnéséhez kapcsolódó
               valamennyi igényre, a házastársi közös vagyon megosztását és a
               rendezetlenül maradt igények elbírálását a bíróságtól lehet kérni.

4:58. §        [A közös vagyoni igények rendezése]
               A házastársi vagyonközösségből eredő igényeket egységesen kell rendezni.

4:59. §        [A közös vagyon és a különvagyon közötti megtérítési igények]
          (1)  A közös vagyon megosztása során igényelni lehet a közös vagyonból a
               különvagyonra, a különvagyonból a közös vagyonra és az egyik házastárs
               különvagyonából a másik házastárs különvagyonára történő ráfordítások és a
               másik vagyonból teljesített tartozások megtérítését. A megtérítési igények
               elszámolására a vagyoni hányad értékének megállapítására vonatkozó
               rendelkezéseket megfelelően alkalmazni kell.
          (2)  A közös életvitel körében elhasznált vagy felélt különvagyon megtérítésének
               kivételesen van helye.
          (3)  Nincs helye megtérítésnek, ha arról a házastárs lemondott. A lemondás nincs
               alakszerűséghez kötve, de ezt annak a házastársnak kell bizonyítania, aki a
               lemondásra hivatkozik.
          (4)  Ingatlan jelentős és tartós értéknövekedését eredményező ráfordítás
               ellenében a megtérítésre jogosult házastárs az ingatlan értéknövekedésének
               megfelelő tulajdoni hányadra is igényt tarthat.
          (5)  A hiányzó közös vagyon, illetve különvagyon megtérítésének nincs helye, ha
               a vagyonközösség megszűnésekor nincs közös vagyon és a megtérítésre köteles
               félnek különvagyona sincs.

4:60. §        [A közös vagyoni hányad értéke és kiadása]
          (1)  A közös vagyonból a házastársat megillető hányadot a vagyonközösség
               megszűnésekor fennállt állapot és érték szerint kell megállapítani. A
               vagyonközösség megszűnésétől a közös vagyon megosztásáig terjedő időben
               bekövetkezett értékváltozást figyelembe kell venni, kivéve, ha az az egyik
               házastárs magatartásának az eredménye.
          (2)  A vagyonközösséghez tartozó közös tulajdoni tárgyak megosztására a közös
               tulajdon megszüntetésének szabályait kell alkalmazni, azzal, hogy
               természetbeni megosztásnak akkor sincs helye, ha azt bármelyik házastárs
               kellő indokkal ellenzi.
          (3)  A vagyonközösségben lévő jogok és követelések megosztására a (2)
               bekezdésben foglalt szabályokat megfelelően alkalmazni kell.

4:61. §        [A vagyontárgyak és a tartozások szétosztása]
          (1)  Annak meghatározásánál, hogy a vagyonmegosztás során egyes vagyontárgyak
               melyik házastárs tulajdonába kerüljenek, a bíróság elsősorban a házastársak
               egyező nyilatkozatát veszi figyelembe.
          (2)  Az egyik házastárs foglalkozásának gyakorlása vagy egyéni vállalkozói
               tevékenysége folytatásának céljára szolgáló vagyontárgyak elsősorban az
               adott foglalkozást gyakorló vagy egyéni vállalkozói tevékenységet folytató
               házastársat illetik meg.
          (3)  Ha az egyik házastárs olyan gazdasági társaság tagja vagy részvényese,
               amelyben e házastárs vagyoni hozzájárulását a közös vagyonból
               biztosították, a bíróság a másik házastársnak – kérelmére – a társasági
               tagsági jogok átruházására vonatkozó szabályok szerint akkor juttathat a
               gazdasági társaságban vagyoni hányadot, ha részesedése a házastársi közös
               vagyonból a közös vagyoni hányad kiadására vonatkozó szabályok és az (1)
               bekezdésben foglaltak figyelembevételével más módon nem adható ki.
          (4)  Ha a vagyontárgyat tartozás terheli, azt a házastársak egymás közti
               viszonyában az a házastárs viseli, aki a megosztást követően a vagyontárgy
               tulajdonosa lett. A tartozások megosztása a jogosulttal szemben a
               tartozásátvállalás szabályai szerint hatályos.

4:62. §        [A különvagyon kiadása]
               A vagyonközösség megszűnésekor meglévő különvagyont természetben kell
               kiadni, kivéve, ha az a vagyonok vegyülése folytán nem lehetséges vagy a
               szétválasztás a közös vagyon vagy a különvagyon jelentős értékcsökkenésével
               járna.

VII. FEJEZET
A házassági vagyonjogi szerződés

1. Általános rendelkezések

4:63. §        [A házassági vagyonjogi szerződés tartalma]
          (1)  Házassági vagyonjogi szerződésben a házasulók és a házastársak maguk
               határozhatják meg azt a vagyonjogi rendszert, amelyet a házastársi
               vagyonközösség helyett a szerződésben meghatározott időponttól
               életközösségük időtartama alatt a vagyoni viszonyaikra alkalmazni kell.
          (2)  A felek a házassági vagyonjogi szerződésben vagyonuk meghatározott részei
               tekintetében különböző vagyonjogi rendszereket köthetnek ki, és eltérhetnek
               a törvényes vagy a választott vagyonjogi rendszerek szabályaitól is, ha az
               eltérést e törvény nem tiltja.

4:64. §        [A házassági vagyonjogi szerződés megkötésének feltételei]
          (1)  Házassági vagyonjogi szerződést a házasulók és a házastársak személyesen
               köthetnek.
          (2)  A házassági vagyonjogi szerződés érvényességéhez a gyámhatóság jóváhagyása
               szükséges, ha a házastárs a tizennyolcadik életévét nem töltötte be vagy
               cselekvőképességében a vagyoni jognyilatkozatok tekintetében részlegesen
               korlátozott.

4:65. §        [A házassági vagyonjogi szerződés alakja és nyilvántartása]
          (1)  A házassági vagyonjogi szerződés akkor érvényes, ha közokiratba vagy ügyvéd
               által ellenjegyzett magánokiratba foglalták.
          (2)  A szerződés harmadik személlyel szemben akkor hatályos, ha a szerződést a
               házassági vagyonjogi szerződések országos nyilvántartásába bevezették, vagy
               ha a házastársak bizonyítják, hogy a harmadik személy a szerződés
               fennállásáról és annak tartalmáról tudott vagy tudnia kellett.

4:66. §        [A házassági vagyonjogi szerződés módosítása és megszüntetése]
          (1)  A házassági életközösség fennállása alatt a házastársak a szerződést
               módosíthatják és megszüntethetik.
          (2)  A szerződés módosítására és megszüntetésére a szerződés létrejöttére
               vonatkozó érvényességi és hatályossági szabályokat megfelelően alkalmazni
               kell.

4:67. §        [Harmadik személyek védelme]
          (1)  A házassági vagyonjogi szerződés nem tartalmazhat olyan visszamenőleges
               hatályú rendelkezést, amely bármelyik házastársnak harmadik személlyel
               szemben a szerződés megkötése előtt keletkezett kötelezettségét a harmadik
               személy terhére változtatja meg.
          (2)  A házastársak olyan szerződése, amely valamely vagyontárgynak a közös
               vagyonhoz vagy a különvagyonhoz tartozását a házassági vagyonjogi
               szerződésben kikötött rendelkezésektől eltérően változtatja meg, harmadik
               személlyel szemben akkor hatályos, ha a harmadik személy tudott vagy tudnia
               kellett arról, hogy a vagyontárgy a szerződés rendelkezése szerint a közös
               vagy a különvagyonhoz tartozik.

4:68. §        [Rendelkezés halál esetére]
               Ha a házastársak vagyonjogi szerződésben vagyonukról haláluk esetére
               rendelkeznek, e rendelkezésre a közös végrendelet szabályait kell
               alkalmazni.

2. Közszerzeményi rendszer

4:69. §        [A közszerzeményi rendszer]
          (1)  Ha a házasulók vagy a házastársak a házassági vagyonjogi szerződésben
               közszerzeményi rendszer kikötésében állapodtak meg, a házassági
               életközösség fennállása alatt önálló vagyonszerzők, ennek megfelelően
               közöttük a vagyonelkülönítés szabályai érvényesülnek. Az életközösség
               megszűnése után bármelyik házastárs követelheti a másiktól annak a
               vagyonszaporulatnak a megosztását, ami a vagyonukban közszerzemény.
          (2)  Közszerzemény az a tiszta vagyoni érték, amely a házastársnak az
               életközösség megszűnésekor meglévő vagyonában a házastársakat terhelő
               adósság ráeső részének és a különvagyonának a levonása után fennmarad.
          (3)  A házastársak vagyonában a házassági életközösség megszűnésekor meglévő
               vagyonról azt kell vélelmezni, hogy az közszerzemény.
          (4)  A törvényes vagyonjogi rendszer különvagyonra vonatkozó rendelkezései
               alapján kell megállapítani azt, hogy mely vagyontárgyakat, terheket és
               tartozásokat kell különvagyonként figyelembe venni. A különvagyonhoz kell
               számítani a meglévő különvagyon mellett annak a különvagyonnak az értékét,
               amit a házastársi életközösség alatt a házastársak a közszerzeményi
               vagyonra vagy a másik házastárs különvagyonára fordítottak; a hiányzó
               különvagyon megtérítésének erre irányuló kifejezett kikötés esetén van
               helye.

4:70. §        [A házastárs közszerzeményi részesedésének védelme]
          (1)  A házastárs az életközösség fennállása alatt is igényelheti a
               közszerzeményből rá eső rész megállapítását és annak erejéig megfelelő
               biztosíték nyújtását vagy a vagyonjogi szerződés megszüntetését akkor, ha a
               másik házastárs a tudomása nélkül megkötött szerződésekkel olyan mértékű
               adósságot halmozott fel, amely a közszerzeménynek minősülő vagyontárgyakból
               őt megillető részesedést meghaladja.
          (2)  A közszerzeménynek az (1) bekezdés szerinti biztosítása nem sértheti annak
               a harmadik személynek a jogát, akinek korábban keletkezett követelése áll
               fenn a másik házastárssal szemben.
          (3)  Ha a másik házastárs a közszerzemény megállapítása és megfelelő biztosíték
               adása elől felhívás ellenére elzárkózik, vagy azt meghiúsítja, a házastárs
               a bírósághoz fordulhat.
          (4)  A bíróság a perben bármelyik házastárs kérelmére a szerződést az (1)
               bekezdésben foglalt okból megszüntetheti és a felek között a jövőre nézve
               vagyonelkülönítést rendelhet el.

4:71. §        [A közszerzemény megosztása]
          (1)  A közszerzemény megosztását az életközösség megszűnésekor meglévő vagyonból
               a törvényes vagyonjogi rendszernek a közös vagyon megosztására vonatkozó
               rendelkezései megfelelő alkalmazásával lehet követelni. A házastárs nem
               tarthat igényt a másik házastárs foglalkozásának vagy egyéni
               vállalkozásának gyakorlásához szükséges vagyontárgyakra és a másik
               házastárs gazdasági társaságbeli részesedésére akkor sem, ha azok anyagi
               fedezetének biztosításában részt vett.
          (2)  A házastársat a közszerzeményi vagyon fele illeti meg.

3. Vagyonelkülönítési rendszer

4:72. §        [A vagyonelkülönítési rendszer]
               Ha a házastársak a házassági vagyonjogi szerződésben a házastársi
               vagyonközösséget a jövőre nézve teljesen vagy meghatározott
               vagyonszerzések, vagyontárgyak, terhek és tartozások tekintetében kizárták,
               a vagyonnak abban a részében, amelyre a kizárás vonatkozik, közöttük a
               vagyonelkülönítés rendszerét kell alkalmazni.

4:73. §        [A vagyontárgyak használata és kezelése; tartozások, költségek és kiadások
          viselése]
          (1)  Ha a házasulók vagy a házastársak között szerződés vagy a bíróság
               határozata alapján vagyonelkülönítés jön létre, a házassági életközösség
               fennállása alatt a vagyonukat önállóan használják és kezelik, azzal
               önállóan rendelkeznek, és tartozásukért önállóan felelnek.
          (2)  A házastársak a közös háztartás költségeit, a közös gyermek és az egyik
               házastárs hozzájárulásával a másik házastárs közös háztartásban nevelt
               gyermeke megélhetéséhez, felneveléséhez szükséges kiadásokat közösen
               viselik akkor is, ha vagyonelkülönítésben élnek. Semmis az a kikötés, amely
               e költségek és kiadások alól bármelyik házastársat teljesen vagy túlnyomó
               részben mentesíti. A háztartásban és a gyermeknevelésben végzett munka a
               költségviselésben való részvételnek minősül.

4. A szerződés megszűnése

4:74. §        [A szerződés megszűnésének esetei]
          (1)  A házassági vagyonjogi szerződést az életközösség megkezdése előtt a felek
               felbonthatják, vagy attól bármelyikük elállhat. A házassági életközösség
               fennállása alatt a felek a szerződést a jövőre nézve szüntethetik meg.
          (2)  A házassági vagyonjogi szerződés megszűnik akkor is, ha
               a)   a bíróság az e törvényben meghatározott esetben megszünteti; vagy
               b)   megszűnik a házassági életközösség, kivéve, ha arra valamelyik
                    házastárs halála folytán kerül sor, és a szerződés a házastársak közös
                    végrendeleteként hatályosulhat.
          (3)  Ha a szerződés a felek közös megegyezése vagy egyiküknek a szerződésben
               biztosított felmondási joga folytán szűnik meg, a megszűnés időpontjától az
               életközösség fennállása alatt a házastársak vagyoni viszonyaira a
               házastársi vagyonközösség szabályait kell alkalmazni.
          (4)  A szerződés megszűnése harmadik személlyel szemben attól az időponttól
               hatályos, amikor a szerződést a nyilvántartásból törlik vagy a harmadik
               személy a szerződés megszűnéséről tudomást szerez.

4:75. §        [Elszámolás, vagyonmegosztás]
               A szerződés megszűnése esetén a házastárs igényelheti a szerződésben
               kikötött vagyonjogi rendszernek megfelelő elszámolást és a közös vagyon
               megosztását.

VIII. FEJEZET
A házastársi közös lakás használatának rendezése

4:76. §        [A házastársi közös lakás]
          (1)  Házastársi közös lakás az a lakás, amelyben a házastársak egyikük vagy
               mindkettőjük tulajdonjoga, haszonélvezeti joga vagy bérleti joga alapján
               együtt laknak.
          (2)  A házastársak kiskorú gyermekének lakáshasználatát a házastársi közös
               lakásban kell biztosítani.
          (3)  E fejezet alkalmazásában lakáshasználatra jogosult a lakásra kizárólagos
               jogcímmel rendelkező házastárs kiskorú gyermeke is.

4:77. §        [A közös lakással való rendelkezés korlátai]
          (1)  A házastársak közös jogcíme alapján lakott lakás használatáról az
               életközösség fennállása alatt, és annak megszűnésétől a lakáshasználat
               rendezéséig a házastárs a házastársával együttesen vagy házastársa
               hozzájárulásával rendelkezhet. A hozzájárulást vélelmezni nem lehet.
          (2)  A házasság felbontása vagy a házassági életközösség megszűnése önmagában
               nem szünteti meg annak a házastársnak a használati jogát, aki a lakást a
               másik házastárs jogcíme folytán használja.
          (3)  A házastárs az életközösség fennállása alatt, és annak megszűnésétől a
               lakáshasználat rendezéséig a kizárólagos jogcíme alapján használt lakással
               sem rendelkezhet házastársa hozzájárulása nélkül olyan módon, amely
               házastársának vagy a lakásban lakó kiskorú gyermeknek a lakáshasználatát
               hátrányosan érintené.

4:78. §        [A lakáshasználat előzetes szerződéses rendezése]
          (1)  A házasulók vagy a házastársak a házastársi közös lakás használatát a
               házasság felbontása vagy az életközösség megszűnése esetére előzetesen
               szerződéssel rendezhetik. A szerződés akkor érvényes, ha közokiratba vagy
               ügyvéd által ellenjegyzett magánokiratba foglalták.
          (2)  A szerződés hatálya az annak megkötésekor meglévő lakás helyébe lépett
               közös lakásra akkor terjed ki, ha a szerződés így rendelkezik.
          (3)  A felek a közös lakás használatáról házassági vagyonjogi szerződésben is
               rendelkezhetnek.

4:79. §        [A gyermek lakáshasználati jogának figyelembevétele]
          (1)  Ha a használatot előzetesen rendező szerződésben a felek megállapodnak
               abban, hogy a lakáshasználatra jogosult gyermekeik további lakhatását a
               házasság felbontása vagy az életközösség megszűnése esetére milyen módon
               biztosítják, a szerződés az annak megkötését követően született gyermekükre
               is kiterjed.
          (2)  Ha a szerződés az (1) bekezdésben foglalt rendelkezést nem tartalmaz, vagy
               a rendelkezés a lakáshasználatra jogosult kiskorú gyermek megfelelő
               lakáshoz fűződő jogát súlyosan sérti, a bíróság a házasság felbontása vagy
               az életközösség megszűnése esetén a gyermek érdekében a házastársi közös
               lakás használatát a szerződésben foglaltaktól eltérően rendezheti.

4:80. §        [A lakáshasználat rendezése az életközösség megszűnése után]
          (1)  Az életközösség megszűnése után a házastársak megállapodhatnak a házastársi
               közös lakás további használatáról. A megállapodás nincs alakszerűséghez
               kötve.
          (2)  A használatot előzetesen rendező szerződés vagy az életközösség megszűnése
               után kötött egyéb megállapodás hiányában a házasság felbontása vagy az
               életközösség megszűnése esetén a házastársi közös lakás további
               használatáról – bármelyik házastárs kérelmére – a bíróság dönt.
          (3)  Ha valamelyik házastárs – házassági bontóperben vagy a házastársi közös
               vagyon megosztása iránti perben – a lakáson fennálló közös tulajdon
               megszüntetését kéri, a bíróság a házastársi közös lakás használatát a közös
               tulajdon megszüntetésével együtt rendezi.
          (4)  A lakáshasználatra jogosult gyermek lakáshasználati jogát –
               életkörülményeinek megfelelően – a volt közös lakásban kell biztosítani,
               kivéve, ha megfelelő lakhatása máshol megoldott.

4:81. §        [A közös jogcímen lakott lakás használatának megosztása és a megosztás
          mellőzése]
          (1)  Ha a lakás használata a házastársakat közös jogcím alapján illeti meg, a
               bíróság közöttük a lakás használatát megosztja, ha ez a lakás adottságai
               alapján lehetséges. A lakás használata akkor is megosztható, ha a lakás
               kisebb átalakítással az osztott használatra alkalmassá tehető, feltéve,
               hogy egyik vagy mindkét házastárs az átalakításra vonatkozó jogosultságát,
               az átalakítás műszaki előfeltételeit igazolja, és az átalakítás
               költségeinek megelőlegezését vállalja. Vita esetén az átalakítás
               költségeinek viseléséről a bíróság dönt.
          (2)  A lakáshasználat megosztása esetén a házastársak a lakás meghatározott
               lakószobáit és helyiségeit kizárólagosan, más helyiségeit közösen
               használják. A lakáshasználat megosztása a házastársak harmadik személlyel
               szemben fennálló jogait és kötelezettségeit nem érinti.
          (3)  A bíróság a lakás használatának megosztását – a felek körülményeinek
               mérlegelésével – mellőzheti, ha
               a)   a házastársaknak vagy egyiküknek ugyanabban a helységben más
                    beköltözhető lakása van, vagy ez a lakás egyoldalú nyilatkozattal
                    beköltözhetővé tehető; vagy
               b)   az egyik házastárs a lakásból önként és a visszatérés szándéka nélkül
                    elköltözött és – ha a szülői felügyeletet ő gyakorolja – a kiskorú
                    gyermek lakáshasználati jogát megfelelően biztosította.
          (4)  Nem osztható meg az adottságainál fogva arra alkalmas lakás használata, ha
               az egyik házastárs olyan felróható magatartást tanúsít, amely miatt a közös
               használat a másik házastárs vagy a kiskorú gyermek érdekeinek súlyos
               sérelmével járna.

4:82. §        [Az egyik házastárs használati jogának megszüntetése]
          (1)  Ha a házastársak közös jogcíme alapján használt lakás használatának
               megosztására nem kerül sor, a bíróság az egyik házastársnak a lakás
               használatára vonatkozó jogát megszünteti és őt – az egyik házastársnak a
               lakásból önként és a visszatérés szándéka nélküli elköltözése esetét kivéve
               – a lakás elhagyására kötelezi.
          (2)  A bíróság az egyik házastársnak a lakás használatára vonatkozó jogát
               megszüntetheti és őt a lakás elhagyására kötelezheti akkor is, ha a lakás
               egyébként alkalmas lenne az osztott használatra, de e házastárs részére a
               másik házastárs megfelelő cserelakást ajánl fel, és a lakáshasználat
               rendezésének ez a módja a lakáshasználatra jogosult kiskorú gyermek
               érdekeit nem sérti.

4:83. §        [Az egyik házastárs kizárólagos jogcíme alapján lakott lakás használatának
          rendezése]
          (1)  Ha a házastársi közös lakást a házastársak egyikük jogcíme alapján
               használják, a házasság felbontása vagy az életközösség megszűnése esetén a
               bíróság ezt a házastársat jogosítja fel a lakás további használatára.
          (2)  A bíróság az adottságainál fogva arra alkalmas lakás osztott használatát
               akkor rendelheti el, ha a lakáshasználatra jogosult kiskorú gyermekek
               legalább egyike feletti szülői felügyeleti jog gyakorlását a másik
               házastársnak biztosította, vagy a lakás elhagyása a másik házastársra nézve
               – a házasság időtartama és e házastárs körülményei alapján – súlyosan
               méltánytalan lenne.
          (3)  Kivételesen indokolt esetben a bíróság a házastársat a másik házastárs
               kizárólagos tulajdonában vagy haszonélvezetében álló lakás kizárólagos
               használatára is feljogosíthatja, ha a lakáshasználatra jogosult kiskorú
               gyermek feletti szülői felügyeleti jog gyakorlása ezt a szülőt illeti meg
               és a kiskorú gyermek lakhatása másként nem biztosítható. Ebben az esetben a
               házastársat a bérlő jogállása illeti meg, azzal, hogy lakáshasználati joga
               rendes felmondással megfelelő cserelakás felajánlásával szüntethető meg.
          (4)  A bíróság a (2)–(3) bekezdés szerinti osztott vagy kizárólagos
               lakáshasználatot meghatározott időre vagy feltétel bekövetkezéséig is
               biztosíthatja.

4:84. §        [A lakáshasználati jog ellenértékének megtérítése]
          (1)  Az a házastárs, aki szerződés vagy a bíróság döntése alapján a lakás
               elhagyására köteles, a korábbi használati joga vagyoni értékének megfelelő
               térítésre tarthat igényt.
          (2)  Nem tarthat igényt térítésre az a házastárs,
               a)   aki szerződésben a lakás elhagyását elhelyezési és térítési igény
                    nélkül vállalta; vagy
               b)   akitől a bíróság a lakáshasználati jogot meghatározott időre vagy
                    feltétel bekövetkeztéig vonta meg.
          (3)  A térítés összegének meghatározásánál a gyermek lakáshasználati jogának
               értékét annak a házastársnak a javára kell figyelembe venni, aki a
               lakáshasználatot szülői felügyeleti joga alapján a gyermek részére a
               továbbiakban biztosítja.
          (4)  A térítés a lakás elhagyásakor esedékes, kivéve, ha
               a)   a bíróság a házastársat felróható magatartása miatt kötelezte a lakás
                    elhagyására, és az egyidejű teljesítés a bent maradó házastárs és a
                    kiskorú gyermek érdekét súlyosan sértené; vagy
               b)   a lakás használatának rendezésére a házastársi közös vagyon megosztása
                    iránti perben kerül sor, és a használati jog vagyoni értékét a bíróság
                    a vagyonmegosztás során számolja el.
          (5)  A lakásban maradó házastárs a térítés helyett a távozó házastárs részére
               megfelelő cserelakást ajánlhat fel.

4:85. §        [A lakáshasználat újrarendezése]
          (1)  Ha a bíróság a lakás osztott használatát rendelte el, vagy a tulajdonos
               vagy haszonélvező házastársat kötelezte a lakás elhagyására, bármelyik
               házastárs kérheti a lakáshasználat újrarendezését arra hivatkozással, hogy
               a rendezés alapjául szolgáló körülményekben bekövetkezett változás folytán
               a használat módjának változatlan fenntartása lényeges jogi érdekét vagy a
               közös kiskorú gyermek érdekét sérti.
          (2)  Az (1) bekezdésben foglaltak nem érintik a volt házastársnak azt a jogát,
               hogy a használat megosztását követően a volt házastársa bérlőtársi
               jogviszonyának megszüntetését e törvénynek a bérlőtársakra vonatkozó
               rendelkezései alapján kérje.

HARMADIK RÉSZ
AZ ÉLETTÁRSI KAPCSOLAT CSALÁDJOGI HATÁSAI

VII. CÍM
AZ ÉLETTÁRSI TARTÁS

4:86. §        [Az élettársi tartásra való jogosultság]
          (1)  Az életközösség megszűnése esetén volt élettársától tartást követelhet az,
               aki magát önhibáján kívül nem képes eltartani, feltéve, hogy az
               életközösség legalább egy évig fennállt és az élettársak kapcsolatából
               gyermek született.
          (2)  Ha a volt élettárs a tartásra az életközösség megszűnését követő egy év
               eltelte után válik rászorulttá, volt élettársától tartást különös
               méltánylást érdemlő esetben követelhet.

4:87. §        [A tartásra való érdemtelenség]
          (1)  Érdemtelensége miatt nem jogosult tartásra az a volt élettárs,
               a)   akinek súlyosan kifogásolható életvitele, illetve magatartása járult
                    hozzá alapvetően az élettársi kapcsolat megszűnéséhez;
               b)   aki az életközösség megszűnését követően volt élettársának vagy vele
                    együtt élő hozzátartozójának érdekeit durván sértő magatartást
                    tanúsított.
          (2)  Az érdemtelenség elbírálásánál figyelembe kell venni az arra hivatkozó volt
               élettárs magatartását is.

4:88. §        [A tartási képesség]
               Nem köteles volt élettársát eltartani, aki ezáltal saját szükséges tartását
               vagy gyermekének tartását veszélyeztetné.

4:89. §        [Megállapodás a tartás egyszeri juttatással történő teljesítéséről]
               Az élettársak közokiratban vagy ügyvéd által ellenjegyzett magánokiratban
               megállapodhatnak abban, hogy a tartásra köteles élettárs tartási
               kötelezettségének meghatározott vagyontárgy vagy pénzösszeg egyszeri
               juttatásával tesz eleget. Ebben az esetben a juttatásban részesített
               élettárs a jövőben tartási követeléssel akkor sem léphet fel, ha arra e
               törvény alapján jogosulttá válik.

4:90. §        [A tartás sorrendje az élettárs és a házastárs között]
               A tartásra a volt élettárs a különélő házastárssal és a volt házastárssal
               egy sorban jogosult.

4:91. §        [A rokontartás szabályainak alkalmazása]
               A tartás mértékére, szolgáltatásának módjára, időtartamára és ezek
               megváltoztatására, a tartási igény visszamenőleges érvényesítésére, a
               tartáshoz való jog megszűnésére és a tartás megszüntetésére a rokontartás
               közös szabályait kell megfelelően alkalmazni, azzal, hogy az élettársi
               tartáshoz való jog megszűnik akkor is, ha az arra jogosult újabb élettársi
               kapcsolatot létesít vagy házasságot köt.

VIII. CÍM
AZ ÉLETTÁRSAK LAKÁSHASZNÁLATÁNAK RENDEZÉSE

4:92. §        [A lakáshasználat bírói rendezése]
               A közösen használt lakásnak az életközösség megszűnését követő további
               használatát előzetesen rendező szerződés vagy az életközösség megszűnése
               után kötött egyéb megállapodás hiányában az életközösség megszűnése esetén
               bármelyik élettárs kérheti a bíróságtól az élettársak által közösen
               használt lakás további használatának rendezését.

4:93. §        [Az élettársak közös jogcíme alapján lakott lakás használatának rendezése]
          (1)  Az élettársak közös jogcíme alapján használt lakás további használatáról a
               bíróság a házastársak közös jogcíme alapján használt lakás használatának
               rendezésére vonatkozó rendelkezések megfelelő alkalmazásával dönt.
          (2)  A bíróság a lakáshasználatra jogosult közös kiskorú gyermek megfelelő
               lakáshoz fűződő jogát is figyelembe veszi, ha az élettársi kapcsolat
               megszűnése esetén az élettársak közös jogcíme alapján használt lakás
               további használatáról dönt.

4:94. §        [Az élettárs feljogosítása a másik élettárs kizárólagos jogcíme alapján
          lakott lakás használatára]
          (1)  Az élettársi kapcsolat megszűnése esetén a bíróság a volt élettársat –
               kérelmére – feljogosíthatja a másik élettárs kizárólagos jogcíme alapján
               közösen használt lakás további használatára, ha az életközösség legalább
               egy évig fennállt, és az élettársak kapcsolatából származó kiskorú gyermek
               lakáshasználati jogának biztosítása érdekében ez indokolt.
          (2)  A bíróság az (1) bekezdésben meghatározott esetekben az adottságainál fogva
               arra alkalmas lakásnak elsősorban az osztott használatát rendelheti el.
          (3)  Kivételesen indokolt esetben a bíróság a volt élettársat a másik élettárs
               kizárólagos tulajdonjoga vagy haszonélvezeti joga alapján használt lakás
               kizárólagos használatára is feljogosíthatja, ha a lakáshasználatra jogosult
               közös kiskorú gyermekek legalább egyike feletti szülői felügyeleti jog
               gyakorlása ezt a volt élettársat illeti meg, és a kiskorú gyermek
               lakáshasználata másként nem biztosítható.
          (4)  A bíróság a (2)–(3) bekezdés szerinti osztott vagy kizárólagos használatot
               meghatározott időre vagy feltétel bekövetkezéséig is biztosíthatja.
          (5)  A kizárólagos használatra feljogosított volt élettársat a bérlő jogállása
               illeti meg, azzal, hogy lakáshasználati joga rendes felmondással megfelelő
               cserelakás felajánlása esetén szüntethető meg.
          (6)  Nem tarthat igényt a másik élettárs kizárólagos jogcíme alapján használt
               lakás osztott vagy kizárólagos használatára az a volt élettárs, akinek más
               beköltözhető vagy egyoldalú nyilatkozatával beköltözhetővé tehető lakása
               van.

4:95. §        [A lakáshasználat újrarendezése]
          (1)  Ha a bíróság a lakás osztott használatát rendelte el, vagy a tulajdonos
               vagy haszonélvező élettársat kötelezte a lakás elhagyására, bármelyik volt
               élettárs kérheti a lakáshasználat újrarendezését arra hivatkozással, hogy a
               rendezés alapjául szolgáló körülményekben bekövetkezett változás folytán a
               használat módjának változatlan fenntartása lényeges jogi érdekét vagy a
               közös kiskorú gyermek érdekét sérti.
          (2)  Az (1) bekezdésben foglaltak nem érintik a volt élettársnak azt a jogát,
               hogy a használat megosztását követően volt élettársa bérlőtársi
               jogviszonyának megszüntetését e törvénynek a bérlőtársakra vonatkozó
               rendelkezései alapján kérje.

NEGYEDIK RÉSZ
A ROKONSÁG

IX. CÍM
A ROKONI KAPCSOLAT

4:96. §        [A rokoni kapcsolat]
          (1)  Egyenesági a rokonság azok között, akik közül az egyik a másiktól
               származik.
          (2)  Oldalágon rokonok azok a nem egyenesági rokonok, akiknek legalább egy közös
               felmenő rokonuk van.

4:97. §        [A rokoni kapcsolatok alapjai]
          (1)  A szülő és a gyermek közötti egyenesági rokoni kapcsolat leszármazással
               vagy örökbefogadással jön létre.
          (2)  A gyermek leszármazásával vagy örökbefogadásával szülőjének teljes
               rokonságával is rokoni kapcsolatba kerül.

X. CÍM
A LESZÁRMAZÁSON ALAPULÓ ROKONI KAPCSOLAT

IX. FEJEZET
Az apai jogállás keletkezése

4:98. §        [Apai jogállást keletkeztető tények]
               Apai jogállást
               a)   házassági kötelék;
               b)   élettársak esetén emberi reprodukcióra irányuló különleges eljárás (a
                    továbbiakban: reprodukciós eljárás);
               c)   apai elismerő nyilatkozat; vagy
               d)   bírósági határozat keletkeztet.

4:99. §        [Házassági köteléken alapuló vélelem]
          (1)  A gyermek apjának – ha e törvény eltérően nem rendelkezik – azt a férfit
               kell tekinteni, akivel az anya a gyermek fogamzási idejének kezdetétől a
               gyermek születéséig eltelt idő vagy annak legalább egy része alatt
               házassági kötelékben állt. A házasság érvénytelensége az apaság vélelmét
               nem érinti.
          (2)  A vélelmezett fogamzási idő a gyermek születésének napjától visszafelé
               számított száznyolcvankettedik és háromszázadik nap között eltelt idő, mind
               a két határnap hozzászámításával. Bizonyítani lehet, hogy a gyermek
               fogamzása a vélelmezett fogamzási idő előtt vagy után történt.
          (3)  Ha a nő házasságának megszűnése után újból házasságot kötött, az újabb
               házasságának fennállása alatt született gyermeke apjának akkor is az újabb
               férjet kell tekinteni, ha a korábbi házasság megszűnése és a gyermek
               születése közt háromszáz nap nem telt el. Ha ez a vélelem megdől, a gyermek
               apjának a korábbi férjet kell tekinteni.

4:100. §       [Reprodukciós eljáráson alapuló vélelem]
          (1)  Ha az apaság az anya házassági kötelékén alapuló vélelem alapján nem
               állapítható meg, a gyermek apjának kell tekinteni azt a férfit, aki az
               anyával – élettársi kapcsolatuk fennállása alatt – reprodukciós eljárásban
               vett részt és a származás a reprodukciós eljárás következménye.
          (2)  Az anyának az eredményes reprodukciós eljárás lefolytatását követően a
               gyermek születéséig terjedő időszakban más férfival létrejött házassága a
               férj vonatkozásában apasági vélelmet nem keletkeztet.
          (3)  Az anya élettársát kell az (1) bekezdésben foglaltak szerint a gyermek
               apjának tekinteni akkor is, ha az anya korábbi házasságának megszűnésétől a
               reprodukciós eljárásból származó gyermek megszületéséig a vélelmezett
               fogamzási idő nem telt el.

4:101. §       [Apai elismerő nyilatkozaton alapuló vélelem]
          (1)  Ha az anya a fogamzási idő kezdetétől a gyermek születéséig eltelt idő vagy
               annak egy része alatt nem állott házassági kötelékben, és apasági vélelmet
               keletkeztető reprodukciós eljárásban sem vett részt, vagy ha az apaság
               vélelme megdőlt, a gyermek apjának kell tekinteni azt a férfit, aki a
               gyermeket teljes hatályú apai elismerő nyilatkozattal a magáénak ismerte
               el.
          (2)  Apai elismerő nyilatkozatot a gyermeknél legalább tizenhat évvel idősebb
               férfi tehet.
          (3)  Apai elismerő nyilatkozat a gyermek fogamzási idejének kezdetétől tehető.
               Ha az apai elismerő nyilatkozat megtételére a gyermek születése előtt kerül
               sor, a nyilatkozat a gyermek megszületésekor válik teljes hatályúvá.
          (4)  Az apai elismerő nyilatkozatot személyesen lehet megtenni. A korlátozottan
               cselekvőképes kiskorú vagy a cselekvőképességében a származás
               megállapításával összefüggő jognyilatkozatok tekintetében részlegesen
               korlátozott személy apai elismerő nyilatkozata akkor érvényes, ha ahhoz
               törvényes képviselője hozzájárult. Ha a törvényes képviselő a
               nyilatkozattételben tartósan akadályozott, vagy a hozzájárulást nem adja
               meg, azt a gyámhatóság hozzájárulása pótolhatja.
          (5)  Az apai elismerő nyilatkozat teljes hatályához szükséges az anyának, a
               kiskorú gyermek törvényes képviselőjének és – ha a gyermek a tizennegyedik
               életévét betöltötte – a gyermeknek a hozzájárulása. Ha az anya a gyermek
               törvényes képviselője, a hozzájárulást e minőségében is megadhatja, kivéve,
               ha az anya és a gyermek között érdekellentét áll fenn. Ebben az esetben a
               gyámhatóság a kiskorú gyermek törvényes képviseletére eseti gyámot rendel.
               Ha az anya vagy a gyermek nem él vagy nyilatkozatában tartósan gátolva van,
               a hozzájárulást a gyámhatóság adja meg.
          (6)  Ha az apai elismerő nyilatkozat megtételekor más férfi apaságának
               megállapítása iránt per van folyamatban, az apai elismerő nyilatkozat – az
               (5) bekezdésben meghatározott hozzájáruló nyilatkozatok megléte esetén is –
               akkor válik teljes hatályúvá, ha a per jogerős befejezésére az apaság
               megállapítása nélkül kerül sor.
          (7)  Ha a teljes hatályú apai elismerő nyilatkozat megtételére nagykorú gyermek
               esetében kerül sor, a gyermek nyilatkozhat, hogy a vér szerinti apa családi
               nevét kívánja-e a továbbiakban viselni vagy az addig viselt családi nevét
               viseli tovább. Nyilatkozat hiányában a gyermek nevét az apaság vélelme nem
               érinti.

4:102. §       [A teljes hatályú elismerés alaki feltételei és hatálya]
          (1)  Az elismerést és a hozzájárulást az anyakönyvvezetőnél, a bíróságnál, a
               gyámhatóságnál vagy hivatásos konzuli tisztviselőnél kell jegyzőkönyvbe
               venni vagy közjegyzői okiratba kell foglalni. A hozzájárulást a konzuli
               tanúsítvány kiállítására felhatalmazott tiszteletbeli konzulnál is meg
               lehet tenni. A jegyzőkönyv vagy az okirat aláírását követően az apai
               elismerő nyilatkozat nem vonható vissza.
          (2)  A teljes hatályú apai elismerő nyilatkozat mindenkivel szemben hatályos.

4:103. §       [Bírósági határozaton alapuló vélelem]
          (1)  Ha a gyermek apja sem az anya házassági köteléke, sem reprodukciós eljárás,
               sem teljes hatályú apai elismerés alapján nem állapítható meg, az apaságot
               bírósági úton lehet megállapítani.
          (2)  A bíróság a gyermek apjának nyilvánítja azt a férfit, aki az anyával a
               fogamzási időben nemileg érintkezett, és az összes körülmény gondos
               mérlegelése alapján alaposan következtethető, hogy a gyermek ebből az
               érintkezésből származik.
          (3)  Ha az apaság bírósági megállapítására nagykorú gyermek esetén került sor, a
               gyermek nyilatkozhat, hogy a vér szerinti apa családi nevét kívánja-e
               viselni vagy az addig viselt családi nevét viseli-e tovább. Nyilatkozat
               hiányában a gyermek nevét az apaság vélelme nem érinti.
          (4)  Az apaságot megállapító ítélet mindenkivel szemben hatályos.
          (5)  Ha a származás reprodukciós eljárás következménye, nincs helye az apaság
               bírói úton történő megállapításának azzal a férfival szemben, aki az
               eljárás lefolytatásához ivarsejtet vagy embriót adományozott.

4:104. §       [Az apaság megállapítása iránti per indítására jogosultak]
          (1)  Az apaság bírósági megállapítását az anya, a gyermek, a gyermek halála után
               leszármazója és az apa kérheti.
          (2)  A kiskorú gyermek a perben a gyámhatóság hozzájárulásával az anya
               pertársaként vehet részt.
          (3)  Ha a gyermek reprodukciós eljárásból származott, nem jogosult perindításra
               az a férfi, aki az eljárás lefolytatásához ivarsejtet vagy embriót
               adományozott.

4:105. §       [A perindítás személyessége]
          (1)  Az apaság megállapítása iránt a pert a jogosultnak személyesen kell
               megindítania.
          (2)  A korlátozottan cselekvőképes kiskorú és a cselekvőképességében a származás
               megállapításával összefüggő jognyilatkozatok tekintetében részlegesen
               korlátozott személy a pert törvényes képviselője hozzájárulásával
               indíthatja meg. Ha a törvényes képviselő a hozzájárulás megadásában
               tartósan akadályozott vagy a hozzájárulást nem adja meg, azt a gyámhatóság
               hozzájárulása pótolja.
          (3)  Ha a jogosult cselekvőképtelen, a pert nevében a gyámhatóság
               hozzájárulásával törvényes képviselője indíthatja meg.
          (4)  Az anya a perben gyermeke törvényes képviselőjeként eljárhat.

4:106. §       [Az apaság megállapítása iránti per alperesei]
          (1)  Az apaság megállapítása iránti pert az apa ellen, az apának a gyermek ellen
               kell megindítania.
          (2)  Ha az anya által indított perben a gyermek nem az anya pertársa, a pert az
               anyának a gyermek ellen is meg kell indítania. Ebben az esetben a gyermek
               képviseletére a gyámhatóság eseti gyámot rendel.
          (3)  Ha az a személy, aki ellen a pert meg kellene indítani, nem él vagy
               ismeretlen helyen tartózkodik, a keresetet a bíróság által kirendelt
               ügygondnok ellen kell indítani.

X. FEJEZET
Az apaság vélelmének megtámadása

4:107. §       [Az apasági vélelem megtámadásának okai]
          (1)  Az apaság vélelmét azon az alapon lehet megtámadni, hogy az, akit a vélelem
               alapján apának kell tekinteni, a gyermek anyjával a fogamzás idejében
               nemileg nem érintkezett vagy a körülmények szerint egyébként lehetetlen,
               hogy a gyermek tőle származik.
          (2)  Ha az apaság vélelme teljes hatályú apai elismerő nyilatkozaton alapul, a
               vélelmet azon az alapon is meg lehet támadni, hogy
               a)   a nyilatkozatnak a jogi feltételek hiányában nincs teljes hatálya;
               b)   az apai elismerő nyilatkozatot tévedés, megtévesztés vagy jogellenes
                    fenyegetés hatása alatt tették meg; vagy
               c)   az apai elismerő nyilatkozatot jogszabály megkerülése céljából tették.
          (3)  Ha a származás reprodukciós eljárás következménye, az apaság vélelme akkor
               támadható meg, ha az anya férje vagy élettársa az eljáráshoz nem járult
               hozzá.

4:108. §       [Az apasági vélelem megtámadásának kizártsága]
               Nem lehet az apaság vélelmét megtámadni, ha
               a)   a származás reprodukciós eljárás következménye, kivéve, ha az anya
                    férje vagy élettársa az eljáráshoz nem járult hozzá; vagy
               b)   az apaságot bíróság állapította meg.

4:109. §       [Az apasági vélelem megtámadására jogosultak]
          (1)  Az apaság vélelmének megtámadására a vélelmezett apa, az anya, a gyermek, a
               gyermek halála után leszármazója jogosult.
          (2)  Az apaság vélelmét azon az alapon, hogy az apai elismerő nyilatkozatot
               tévedés, megtévesztés vagy jogellenes fenyegetés hatása alatt tették meg,
               csak a vélelmezett apa támadhatja meg.
          (3)  Az anya a gyámhatóság jóváhagyásával, kiskorú gyermekével együttesen
               indíthat pert.
          (4)  Az anya volt férje akkor jogosult az apaság vélelmének megtámadására, ha a
               vélelem alapján az anya újabb házasságbeli férje az apa, de ennek a
               vélelemnek a megdőlte esetén a volt férjet kellene apának tekinteni.
          (5)  Azon az alapon, hogy az apai elismerő nyilatkozatot jogszabály megkerülése
               céljából tették, az ügyész és a gyámhatóság jogosult az apai elismerő
               nyilatkozat megtámadására.

4:110. §       [A perindítás személyessége]
          (1)  A pert a jogosultnak személyesen kell megindítania.
          (2)  A korlátozottan cselekvőképes kiskorú vagy a cselekvőképességében a
               származás megállapításával összefüggő jognyilatkozatok tekintetében
               részlegesen korlátozott személy a pert törvényes képviselője
               hozzájárulásával indíthatja meg. Ha a törvényes képviselő a hozzájárulás
               megadásában tartósan akadályozott vagy a hozzájárulást nem adja meg, azt a
               gyámhatóság hozzájárulása pótolja.
          (3)  Ha a jogosult cselekvőképtelen, a pert nevében a gyámhatóság
               hozzájárulásával a törvényes képviselő indíthatja meg.
          (4)  Az anya a perben gyermeke törvényes képviselőjeként eljárhat.

4:111. §       [A megtámadási határidők]
          (1)  Az apaság vélelmének megdöntése iránti pert a kiskorú gyermek és az anya a
               gyámhatóság hozzájárulásával a kiskorú gyermek hároméves koráig indíthatja
               meg. A többi jogosult az apasági vélelem keletkezésétől számított egy év
               alatt támadhatja meg az apaság vélelmét.
          (2)  Ha a vélelmezett apa a teljes hatályú apai elismerő nyilatkozatot tévedés,
               megtévesztés vagy jogellenes fenyegetés hatása alatt tette meg, a vélelem
               megdöntése iránt a tévedés, megtévesztés felismerésétől, jogellenes
               fenyegetés esetén a kényszerhelyzet megszűnésétől számított egy éven belül
               indíthat pert.
          (3)  Ha az (1)–(2) bekezdés alapján a perindításra a gyermek a nagykorúvá
               válásáig nem került sor, az ezt követő egy éven belül a gyermek önállóan
               jogosult a perindításra.
          (4)  Az a jogosult, aki a megtámadás alapjául szolgáló tényről a rá
               megállapított határidő kezdete után szerzett tudomást, a tudomásszerzéstől
               számított egy év alatt támadhatja meg az apaság vélelmét.

4:112. §       [Az apasági vélelem megdöntése iránti per alperesei; az ítélet hatálya]
          (1)  Az apaság vélelmének megdöntése iránti keresetet a gyermeknek és az anyának
               az apa ellen, az apának a gyermek ellen, más jogosultnak a gyermek és az
               apa ellen kell megindítania. A keresetet – a gyermek által indított kereset
               kivételével – az anya ellen is meg kell indítani, kivéve, ha ez halála
               folytán nem lehetséges.
          (2)  Ha a gyermek az anya újabb házasságának fennállása alatt, de az anya
               korábbi házasságának megszűnésétől számított háromszáz napon belül
               született, a keresetet az anya korábbi férje ellen is meg kell indítani.
          (3)  Ha az a személy, aki ellen a keresetet meg kellene indítani, nem él vagy
               ismeretlen helyen tartózkodik, a keresetet a bíróság által kirendelt
               ügygondnok ellen kell indítani.
          (4)  Az apaság vélelmét megdöntő ítélet mindenkivel szemben hatályos.

4:113. §       [Névviselés és kapcsolattartás az apasági vélelem megdöntése után]
          (1)  Ha a bíróság az apasági vélelem megdöntése iránti keresetnek helyt ad,
               indokolt esetben, kérelemre
               a)   a gyermeket feljogosíthatja családi nevének további viselésére; és
               b)   azt a férfit, aki a gyermeket hosszabb időn keresztül a családjában a
                    sajátjaként nevelte, feljogosíthatja a gyermekkel való
                    kapcsolattartásra.
          (2)  Az (1) bekezdés a) pontja szerinti családi nevet a gyermek tovább viselheti
               akkor is, ha az apai jogállást már más tölti be.

4:114. §       [Az apaság vélelmének megdöntése nemperes eljárásban]
          (1)  Nincs szükség az apaság vélelmének megdöntése iránti perindításra, ha az
               apaság vélelme az anya házassága alapján áll fenn, a házastársak
               életközössége legalább háromszáz napja megszűnt, és az a férfi, akitől a
               gyermek ténylegesen származik, a gyermeket teljes hatályú apai elismerő
               nyilatkozattal a magáénak kívánja elismerni.
          (2)  Az (1) bekezdésben meghatározott esetben a bíróság nemperes eljárásban a
               vélelmezett apa, az anya és a gyermeket teljes hatályú apai elismerő
               nyilatkozattal magáénak elismerni kívánó férfi közös kérelmére
               megállapítja, hogy a gyermeknek nem az anya férje vagy volt férje az apja.
               Az apaság kérdését ugyanebben az eljárásban teljes hatályú apai elismerő
               nyilatkozattal kell rendezni.
          (3)  A (2) bekezdésben foglalt eljárás megindítására az apaság vélelmének
               megdöntésére irányuló per megindítására vonatkozó határidőket nem lehet
               alkalmazni.

XI. FEJEZET
Az anyai jogállás

4:115. §       [Az anyai jogállás]
          (1)  A gyermek anyja az a nő, aki megszülte.
          (2)  Ha az anya személye nem állapítható meg, a gyermek kérheti annak bírósági
               megállapítását, hogy az anyja az általa megjelölt személy. Ha a gyermek
               meghalt, ez a jog a leszármazóját illeti meg.
          (3)  Az anyaság bírósági megállapítását az is kérheti, aki azt állítja, hogy ő a
               gyermek anyja.
          (4)  Ha a gyermek reprodukciós eljárásból származott, nem jogosult perindításra
               az a nő, aki az eljárás lefolytatásához ivarsejtet vagy embriót
               adományozott.

4:116. §       [Negatív megállapítási per]
               A gyermek, a gyermek halála után leszármazója vagy a vér szerinti anya
               kérheti annak bírósági megállapítását, hogy a születési anyakönyvbe
               anyaként bejegyzett személy nem az a nő, aki a gyermeket megszülte,
               feltéve, hogy az anyaságra vonatkozó téves bejegyzés közigazgatási úton nem
               orvosolható.

4:117. §       [A perindítás személyessége]
          (1)  Az anyasági pert a jogosultnak személyesen kell megindítania.
          (2)  A korlátozottan cselekvőképes kiskorú vagy a cselekvőképességében a
               származás megállapításával összefüggő jognyilatkozatok tekintetében
               részlegesen korlátozott személy a pert törvényes képviselője
               hozzájárulásával indíthatja meg. Ha a törvényes képviselő a hozzájárulás
               megadásában tartósan akadályozott vagy a hozzájárulást nem adja meg, azt a
               gyámhatóság hozzájárulása pótolja.
          (3)  Ha a jogosult cselekvőképtelen, a pert nevében a gyámhatóság
               hozzájárulásával a törvényes képviselője indíthatja meg.

4:118. §       [Az anyasági per alperesei és az anyai jogállás változásának joghatása]
          (1)  A pert a gyermeknek vagy leszármazójának az anya vagy a születési
               anyakönyvbe anyaként bejegyzett személy ellen, az anyának a gyermek vagy a
               születési anyakönyvbe anyaként bejegyzett személy ellen kell megindítania.
          (2)  Ha a származás reprodukciós eljárás következménye, nincs helye az anyaság
               bírósági úton történő megállapításának azzal a nővel szemben, aki az
               eljárás lefolytatásához ivarsejtet vagy embriót adományozott.
          (3)  Ha az anyaság bírósági megállapítása iránti perben az anyai jogállás
               változása a nő házassága folytán az apaság vélelmére kihat, a pert a férj
               ellen is meg kell indítani, akit házassági köteléken alapuló vélelem
               alapján a gyermek apjának kell tekinteni.
          (4)  Ha az a személy, aki ellen a pert meg kellene indítani, nem él, a pert a
               bíróság által kirendelt ügygondnok ellen kell megindítani.
          (5)  Az anyai jogállás változása esetén a nagykorú gyermek nyilatkozhat, hogy a
               vér szerinti anyja családi nevét kívánja-e viselni vagy az addig viselt
               családi nevét viseli tovább. A bíróság indokolt esetben kérelemre a
               gyermeket feljogosíthatja családi nevének további viselésére.
          (6)  Az anyasági perben hozott ítélet mindenkivel szemben hatályos.

XI. CÍM
AZ ÖRÖKBEFOGADÁS

XII. FEJEZET
Az örökbefogadás célja és feltételei

4:119. §       [Az örökbefogadás célja]
          (1)  Az örökbefogadás az örökbefogadó, annak rokonai és az örökbe fogadott
               gyermek között rokoni kapcsolatot létesít az örökbefogadott gyermek
               családban történő nevelkedése érdekében.
          (2)  Örökbe fogadni kiskorú gyermeket lehet.

4:120. §       [Az örökbefogadás általános feltételei]
          (1)  Az örökbefogadáshoz az örökbe fogadni szándékozó személynek, a gyermek
               törvényes képviselőjének egyező kérelme és a gyermek szüleinek, valamint a
               házasságban élő örökbefogadó házastársának a hozzájárulása szükséges.
          (2)  A tizennegyedik életévét betöltött, korlátozottan cselekvőképes kiskorú a
               beleegyezésével fogadható örökbe. A tizennegyedik életévét be nem töltött,
               de ítélőképessége birtokában lévő kiskorú véleményét örökbefogadására
               vonatkozóan megfelelő súllyal figyelembe kell venni.
          (3)  Az örökbefogadás során törekedni kell a gyermek nevelésében kívánatos
               folyamatosságra, különös tekintettel a gyermek családi kapcsolataira,
               nemzetiségére, vallására, anyanyelvére és kulturális gyökereire.
          (4)  Az örökbefogadást a gyámhatóság engedélyezi.
          (5)  A gyámhatóság az örökbefogadást az e törvényben meghatározott feltételek
               megléte esetén is akkor engedélyezi, ha az a kiskorú gyermek érdekében áll.
               A kiskorú gyermek érdekében a gyámhatóság elsősorban a házasságban élő
               örökbefogadók általi örökbefogadást engedélyezi.

4:121. §       [Az örökbefogadó személye]
          (1)  Örökbefogadó az a huszonötödik életévét betöltött, cselekvőképes személy
               lehet, aki a gyermeknél legalább tizenhat évvel, legfeljebb negyvenöt évvel
               idősebb, és személyisége, körülményei alapján alkalmas a gyermek
               örökbefogadására. Három év feletti gyermek örökbefogadása iránti kérelem
               benyújtása esetén az örökbefogadás a gyermek érdekében abban az esetben is
               engedélyezhető, ha az örökbefogadó szülő és a gyermek között legfeljebb
               ötven év a korkülönbség. Rokoni vagy házastársi örökbefogadás esetén a
               korkülönbségtől el kell tekinteni.
          (2)  Közös gyermekként történő örökbefogadás esetén az (1) bekezdésben
               meghatározott életkornak és korkülönbségnek az egyik örökbefogadó
               tekintetében kell fennállnia. Ha testvéreket fogadnak örökbe, az idősebb
               gyermek életkorát kell alapul venni.
          (3)  Nem fogadhat örökbe az, aki a szülői felügyelet megszüntetését vagy a
               közügyektől való eltiltást kimondó jogerős bírósági ítélet hatálya alatt
               áll, és az, akinek gyermekét nevelésbe vették.

4:122. §       [Az örökbefogadásra való alkalmasság megállapítása]
          (1)  Az örökbefogadásra való alkalmasságot – jogszabályban meghatározott
               előzetes eljárás és felkészítés lefolytatását követően – a gyámhatóság
               állapítja meg.
          (2)  A rokonok, a szülő házastársa, a gyermeket a szülő hozzájárulásával
               legalább egy éve folyamatosan a saját háztartásában nevelő örökbe fogadni
               szándékozó személy és nemzetközi örökbefogadás esetén az örökbe fogadni
               szándékozó személy alkalmasságát a gyámhatóság az örökbefogadás
               engedélyezése iránti eljárás során állapítja meg. Ezt a szabályt kell
               alkalmazni azon személy alkalmasságának megállapítására is, aki a
               gyámhatóság határozata alapján nála elhelyezett gyermeket ellenszolgáltatás
               ellenében saját háztartásában neveli (a továbbiakban: gyermekvédelmi
               nevelőszülő).

4:123. §       [Az örökbefogadható gyermek]
          (1)  Örökbe fogadni – a házastárs kiskorú gyermekének örökbefogadása kivételével
               – olyan gyermeket lehet, akinek a szülei nem élnek, vagy akit a szülei
               megfelelően nevelni nem képesek.
          (2)  Az örökbefogadott gyermeket az örökbefogadás fennállása alatt az
               örökbefogadó házastársa fogadhatja örökbe, az örökbefogadó halála után más
               személy is. Ha az örökbefogadott gyermeket az örökbefogadó halála után
               fogadják örökbe, a korábbi örökbefogadás megszűnik.

4:124. §       [Az örökbefogadhatónak nyilvánítás]
          (1)  A gyámhatóság a nevelésbe vett gyermeket legfeljebb négy évre
               örökbefogadhatónak nyilvánítja, ha a szülőjének szülői felügyeleti joga nem
               szűnt meg és a szülő önhibájából
               a)   gyermekével nyolc hónapja nem tart rendszeres kapcsolatot vagy három
                    hónapon át semmilyen formában nem tart kapcsolatot, illetve
                    életvitelén, körülményein nem változtat, és emiatt a nevelésbe vétel
                    nem szüntethető meg; vagy
               b)   lakó- és tartózkodási helyét az új lakó- és tartózkodási helyének
                    hátrahagyása nélkül megváltoztatja, és az annak felderítésére irányuló
                    intézkedések három hónapon belül nem vezetnek eredményre.
          (2)  Az (1) bekezdésben meghatározott határidő indokolt esetben legfeljebb két
               évvel meghosszabbítható.
          (3)  Az (1) bekezdés a) pontja esetén az örökbefogadhatóvá nyilvánítás
               jogkövetkezményére a szülőt az ideiglenes hatályú elhelyezést és a
               nevelésbe vételt elrendelő határozatban figyelmeztetni kell.
          (4)  A gyámhatóság a gyermek örökbefogadása érdekében az örökbefogadhatónak
               nyilvánítással egyidejűleg a szülő kapcsolattartási jogát szünetelteti.
          (5)  Ha a kiskorú örökbefogadására nem került sor, és utóbb a gyámhatóság a
               nevelésbe vételt megszünteti, az örökbefogadhatónak nyilvánító határozat
               hatályát veszti.

4:125. §       [Szülői hozzájárulás a nyílt örökbefogadáshoz]
          (1)  Nyílt az örökbefogadás, ha a vér szerinti szülő meghatározott, általa
               ismert örökbefogadó tekintetében járul hozzá az örökbefogadáshoz.
          (2)  A szülő a hozzájáruló nyilatkozatát a gyermek születésétől számított hat
               héten belül – a gyermeknek a szülő vagy a gyermek más hozzátartozója által
               történő nevelése érdekében – visszavonhatja. A visszavonás lehetőségére a
               szülőt figyelmeztetni kell.
          (3)  Az örökbefogadáshoz történt hozzájárulás esetén a szülő felügyeleti joga a
               gyermek hathetes életkorának betöltésével megszűnik. A szülői felügyelet
               megszűnését a gyámhatóság állapítja meg.
          (4)  Nyílt örökbefogadás – a rokonok és a szülő házastársa által történő
               örökbefogadás kivételével – szülői hozzájárulás esetén is a területi
               gyermekvédelmi szakszolgálat vagy örökbefogadást elősegítő szervezet
               közreműködésével jöhet létre.

4:126. §       [Szülői hozzájárulás a titkos örökbefogadáshoz]
          (1)  Titkos az örökbefogadás, ha a vér szerinti szülő olyan módon járul hozzá
               gyermeke örökbefogadásához, hogy az örökbefogadó személyét és személyi
               adatait nem ismeri, vagy ha a szülő hozzájárulására e törvény szerint nincs
               szükség. A hozzájáruló nyilatkozatot a gyermek születése előtt is meg lehet
               tenni.
          (2)  A szülő a hozzájáruló nyilatkozatát a gyermek születésétől számított hat
               héten belül – a gyermeknek a szülő vagy a gyermek más hozzátartozója által
               történő nevelése érdekében – visszavonhatja. A visszavonás lehetőségére a
               szülőt figyelmeztetni kell.
          (3)  Ha a gyermek a hatodik életévét betöltötte vagy egészségileg károsodott, a
               hozzájáruló nyilatkozat érvényességéhez a gyámhatóság jóváhagyása
               szükséges.
          (4)  A (2) bekezdésben meghatározott esetben a szülő felügyeleti joga a gyermek
               hathetes életkorának betöltésével szűnik meg. A szülői felügyeleti jog
               megszűnését a gyámhatóság állapítja meg.
          (5)  Titkos örökbefogadás esetén a szülő az örökbefogadásról nem kap értesítést
               és az örökbefogadásról hozott határozat ellen jogorvoslattal nem élhet.
          (6)  Titkos örökbefogadás esetén a vér szerinti szülő és az örökbefogadó szülő
               egymás természetes személyazonosító adatairól nem kap tájékoztatást.

4:127. §       [Örökbefogadás szülői hozzájárulás nélkül]
          (1)  Nincs szükség az örökbefogadáshoz annak a szülőnek a hozzájárulására,
               a)   aki a szülői felügyeletet megszüntető jogerős bírósági ítélet hatálya
                    alatt áll;
               b)   akinek nevelésbe vett gyermekét a gyámhatóság örökbefogadhatónak
                    nyilvánította;
               c)   aki nem kiskorúság miatt cselekvőképtelen;
               d)   akinek személye ismeretlen, vagy aki ismeretlen helyen tartózkodik, és
                    a felkutatására tett intézkedések nem vezettek eredményre; vagy
               e)   aki gyermekét annak érdekében, hogy más nevelje fel –
                    személyazonosságának feltárása nélkül – egészségügyi intézmény által
                    arra kijelölt helyen hagyja és hat héten belül a gyermekért nem
                    jelentkezik.
          (2)  Nincs szükség az örökbefogadáshoz az örökbefogadó házastársának
               hozzájárulására, ha
               a)   a házastárs cselekvőképtelen vagy ismeretlen helyen tartózkodik; vagy
               b)   a házastársak között az életközösség megszűnt.

4:128. §       [Örökbefogadás előtti gondozás]
          (1)  Az örökbefogadás iránti kérelem előterjesztését és az érdekeltek
               hozzájárulását követően az örökbe fogadni szándékozó személynek a gyermeket
               legalább egy hónapig a saját háztartásában kell gondoznia. Az örökbefogadás
               a gondozási idő eredményes eltelte után engedélyezhető.
          (2)  Az örökbefogadás az (1) bekezdés szerinti gondozási idő mellőzésével
               engedélyezhető, ha
               a)   az örökbefogadó és a vér szerinti szülő házastársak;
               b)   az örökbefogadó a vér szerinti szülő hozzájárulásával a gyermeket már
                    legalább egy éve saját háztartásában gondozza; vagy
               c)   a nevelésbe vett gyermeket a gyermekvédelmi nevelőszülője fogadja
                    örökbe, aki a gyermek gondozásáról és neveléséről legalább egy éve
                    gondoskodik.

4:129. §       [Nemzetközi örökbefogadás]
          (1)  Nemzetközi örökbefogadásnak minősül, ha az örökbefogadás következtében a
               gyermek végleges jelleggel más országba kerül, függetlenül az örökbefogadó
               állampolgárságától és attól, hogy a gyermek állampolgársága megváltozik-e.
          (2)  A gyermek külföldre történő örökbeadása – a rokonok és a szülő házastársa
               által történő örökbefogadás kivételével – örökbefogadhatóvá nyilvánított,
               nevelésbe vett gyermek esetén engedélyezhető, feltéve, hogy a nevelésbe
               vett, örökbefogadható gyermeket belföldön azért nem fogadták örökbe, mert
               az örökbefogadása érdekében tett intézkedések nem vezettek eredményre.

4:130. §       [A haszonszerzés tilalma]
               Az örökbefogadást nem lehet engedélyezni, ha az örökbefogadás a felek vagy
               az örökbefogadásban közreműködő személyek vagy szervezetek részére indokolt
               költségeiket meghaladó vagyoni előnnyel jár.

4:131. §       [Az örökbefogadás létrejötte és utánkövetése]
          (1)  Az örökbefogadás az örökbefogadást engedélyező határozat véglegessé
               válásával lép hatályba. Ha az örökbefogadó az eljárás folyamán meghal, az
               örökbefogadás engedélyezése esetén annak joghatásai az örökbefogadó
               halálával beállnak.
          (2)  Az örökbefogadást követően a gyermek helyzetét, életkörülményeinek
               alakulását jogszabályban meghatározott szervezet vagy a területi
               gyermekvédelmi szakszolgálat az örökbefogadást engedélyező határozat
               véglegessé válásától számított legfeljebb öt évig figyelemmel kíséri és
               segíti.

XIII. FEJEZET
Az örökbefogadás joghatásai

4:132. §       [Gyermeki jogállás az örökbefogadó családjában; közös gyermekké fogadás]
          (1)  Az örökbefogadott az örökbefogadó és annak rokonai tekintetében az
               örökbefogadó gyermekének jogállásába lép.
          (2)  A házastársak közös gyermekének kell tekinteni azt, akit mindkét házastárs
               együttesen vagy külön örökbefogadott. Közös gyermekké fogadás az is, ha az
               egyik házastárs a másik házastárs gyermekét fogadja örökbe.
          (3)  Az örökbefogadás kihat az örökbefogadott leszármazóira.

4:133. §       [Joghatás a leszármazásból eredő jogokra és kötelezettségekre]
          (1)  Az örökbefogadás folytán a leszármazáson alapuló rokonságból származó
               szülői felügyeleti és rokontartási jogok és kötelezettségek megszűnnek,
               kivéve, ha az egyik házastárs a másik házastárs gyermekét fogadta örökbe.
          (2)  Ha az egyik házastárs a másik házastárs gyermekét fogadja örökbe, és az a
               házasság, amelyből a gyermek származik, a házastárs halála folytán szűnt
               meg, a meghalt házastárs rokonainak kapcsolattartási jogát az örökbefogadás
               nem érinti.
          (3)  Ha mindkét szülő halála folytán a gyermeket az egyik szülő rokona fogadja
               örökbe, a másik szülő rokonainak kapcsolattartási jogát az örökbefogadás
               nem érinti.
          (4)  Kivételesen indokolt esetben a gyámhatóság nyílt örökbefogadás esetén azt a
               vér szerinti szülőt is feljogosíthatja a kapcsolattartásra, aki hozzájárult
               gyermekének a másik szülő házastársa által történő örökbefogadásához.

4:134. §       [Az örökbefogadott neve]
          (1)  Az örökbefogadott gyermek az örökbefogadó születési vagy házasságkötéssel
               szerzett családi nevét viseli, kivéve, ha az örökbefogadó a házastársa
               teljes nevét vagy családi nevét a házasságkötésre utaló toldással viseli.
               Ha az örökbefogadó házassági neveként a házasságra utaló toldás nélkül
               házastársa, volt házastársa nevét vagy kettőjük összekapcsolt családi nevét
               viseli, az örökbefogadott új családi neve – az örökbefogadó választása
               szerint – a házastárs, volt házastárs családi neve, az összekapcsolt
               családi név vagy az örökbefogadó születési neve. Ugyanazon örökbefogadó
               által örökbefogadott több gyermek azonos családi nevet viselhet.
          (2)  Közös gyermekké fogadás esetén az örökbefogadóknak az örökbefogadás iránti
               kérelemben nyilatkozniuk kell arról, hogy az örökbefogadott melyik
               örökbefogadó családi nevét viselje. Az örökbefogadók megállapodása alapján
               az örökbefogadott az örökbefogadók családi nevét együtt viselheti abban az
               esetben is, ha az örökbefogadók a családi nevüket nem kapcsolták össze. Ha
               a házastársak a gyermeket nem együtt fogadták örökbe, megegyezésük
               hiányában a gyermek a korábbi örökbefogadó családi nevét viseli.
          (3)  A gyámhatóság kivételesen megengedheti, hogy az örökbefogadott megtarthassa
               addigi családi nevét.
          (4)  A gyámhatóság kivételesen indokolt esetben engedélyezheti az örökbefogadott
               utónevének a megváltoztatását. Az utónevet az örökbefogadók határozzák meg.
          (5)  Az örökbefogadott családi nevét és utónevét az örökbefogadás
               engedélyezésével egyidejűleg kell megállapítani.

4:135. §       [Örökbefogadott gyermek vérségi származás megismeréséhez fűződő joga]
          (1)  Az örökbefogadott felvilágosítást kérhet a gyámhatóságtól arról, hogy őt
               örökbefogadták-e, él-e a vér szerinti szülője, van-e testvére, és – ha a
               tizennegyedik életévét betöltötte – vér szerinti szülőjének, testvérének
               természetes személyazonosító adatairól is. A tizennegyedik életévét
               betöltött gyermek a kérelmet törvényes képviselője hozzájárulása nélkül is
               előterjesztheti. Erről az örökbefogadási eljárás során a feleket
               tájékoztatni kell.
          (2)  A felvilágosítás megadásához a vér szerinti szülő és a testvér
               meghallgatása szükséges. Ha az örökbefogadott kiskorú, az örökbefogadót
               vagy más törvényes képviselőt is meg kell hallgatni. A kiskorú testvér
               meghallgatásához törvényes képviselőjének előzetes hozzájárulása szükséges.
               Ha a vér szerinti szülő vagy testvér cselekvőképtelen, törvényes
               képviselőjének meghallgatása is szükséges.
          (3)  Nincs szükség a vér szerinti szülő, a testvér, az örökbefogadó vagy más
               törvényes képviselő meghallgatására, ha ismeretlen helyen távol van vagy
               meghallgatása elháríthatatlan akadályba ütközik.
          (4)  A vér szerinti szülő, a testvér természetes személyazonosító adatai az
               örökbefogadottal nem közölhetők, ha
               a)   a vér szerinti szülő, a testvér, az örökbefogadó vagy más törvényes
                    képviselő meghallgatása ismeretlen helyen való távollét vagy
                    elháríthatatlan akadály miatt nem volt lehetséges;
               b)   a vér szerinti szülő, a testvér úgy nyilatkozik, hogy a természetes
                    személyazonosító adatai nem közölhetők; vagy
               c)   a kiskorú gyermek érdekeivel ellentétben áll, így különösen, ha a vér
                    szerinti szülő felügyeleti jogát a bíróság azért szüntette meg, mert a
                    szülő felróható magatartásával gyermeke javát, különösen testi
                    jólétét, értelmi vagy erkölcsi fejlődését súlyosan sértette vagy
                    veszélyeztette.
          (5)  Ha a vér szerinti szülő az (1) bekezdés szerinti kérelem előterjesztésének
               időpontjában már nem él, természetes személyazonosító adatai az
               örökbefogadott gyermekkel közölhetők, kivéve, ha korábbi eljárás során már
               úgy nyilatkozott, hogy adatai közléséhez nem járul hozzá.

4:136. §       [Tájékoztatás a vér szerinti szülő egészségügyi adatairól]
               A gyámhatóság
               a)   a tizennegyedik életévét be nem töltött örökbefogadott gyermek
                    törvényes képviselője;
               b)   a tizennegyedik életévét betöltött örökbefogadott gyermek, illetve
                    törvényes képviselője; vagy
               c)   a nagykorú örökbefogadott
               kérelmére – a vér szerinti szülőre vonatkozó természetes személyazonosító
               adatok közlése nélkül – tájékoztatást ad az örökbefogadott egészsége
               szempontjából jelentős, a vér szerinti szülőre vonatkozó egészségügyi
               adatokról. A tizennegyedik életévét betöltött örökbe fogadott gyermek által
               kérelmezett adatokról a törvényes képviselőt is tájékoztatni kell.

XIV. FEJEZET
Az örökbefogadás hatálytalanná válása és felbontása

4:137. §       [Az örökbefogadás hatálytalanná válása]
          (1)  Az örökbefogadás hatálytalanná válik, ha az örökbefogadó az
               örökbefogadottat teljes hatályú apai elismerő nyilatkozattal gyermekének
               ismeri el, vagy ha az örökbefogadót jogerős bírósági ítélet következtében
               az örökbefogadott apjának vagy anyjának kell tekinteni.
          (2)  Ha az örökbefogadás hatálytalanná válik, ezt úgy kell tekinteni, mintha az
               örökbefogadásra nem került volna sor.

4:138. §       [Az örökbefogadás felbontása kölcsönös kérelemre]
          (1)  Az örökbefogadást a felek kölcsönös kérelme alapján a gyámhatóság
               felbonthatja.
          (2)  Ha az örökbefogadott még kiskorú, az örökbefogadás csak a kiskorú érdekében
               bontható fel. Az eljárás során a gyámhatóság – elháríthatatlan akadály
               kivételével – az örökbefogadott vér szerinti szüleit is meghallgatja.
          (3)  Az örökbefogadás a gyámhatósági határozat véglegessé válásával szűnik meg.
               Ha bármelyik fél az eljárás folyamán meghal, az örökbefogadás joghatásai –
               a felbontás engedélyezése esetén – a kérelem beadásának napjára visszamenő
               hatállyal szűnnek meg.
          (4)  A felbontás kihat az örökbefogadóra, az örökbefogadó rokonaira, az
               örökbefogadottra és az örökbefogadott leszármazóira.

4:139. §       [Az örökbefogadás felbontása egyoldalú kérelemre]
          (1)  Az örökbefogadást a bíróság felbontja, ha akár az örökbefogadó, akár az
               örökbefogadott olyan magatartást tanúsított, amely miatt az örökbefogadás
               fenntartása a másik fél számára elviselhetetlenné vált. Ha az
               örökbefogadott kiskorú, az örökbefogadás az örökbefogadó kérelmére
               kivételesen indokolt esetben bontható fel.
          (2)  Az örökbefogadó halála után az örökbefogadást annak érdekében is fel lehet
               bontani, hogy az örökbefogadott leszármazáson alapuló családi jogállását
               visszanyerje.
          (3)  Az örökbefogadás bírósági felbontását bármelyik fél kérheti. Kiskorú
               örökbefogadott érdekében az örökbefogadás bírósági felbontása iránt a
               gyámhatóság is indíthat pert. Ha az a fél, aki ellen a pert meg kellene
               indítani nem él, a pert a bíróság által kirendelt ügygondnok ellen kell
               megindítani. Ha az örökbefogadó az eljárás során meghal, a pert a bíróság
               által kirendelt ügygondnokkal szemben kell folytatni.
          (4)  Ha több örökbefogadó közül a keresetindításkor az egyik örökbefogadó él, az
               örökbefogadás felbontását az élő örökbefogadó a meghalt örökbefogadó
               vonatkozásában is kérheti. Erre bármelyik örökbefogadóval szemben
               tanúsított magatartás okot adhat.
          (5)  Kiskorú örökbefogadott esetén a bíróság a vér szerinti szülőket is
               meghallgatja, kivéve, ha az elháríthatatlan akadályba ütközik.

4:140. §       [Az örökbefogadást felbontó ítélet hatálya]
          (1)  Az örökbefogadás az azt felbontó ítélet jogerőre emelkedésének napján
               szűnik meg. Ha bármelyik fél az eljárás folyamán meghal, az örökbefogadás
               joghatásai – az örökbefogadás felbontása esetén – a kereset megindításának
               napjára visszamenő hatállyal szűnnek meg.
          (2)  Az örökbefogadást felbontó ítélet kihat az örökbefogadóra, az örökbefogadó
               rokonaira, az örökbefogadottra és az örökbefogadott leszármazóira.
          (3)  Az örökbefogadást felbontó ítélet mindenkivel szemben hatályos.

4:141. §       [Az örökbefogadást felbontó határozat hatálya több örökbefogadó esetén]
               Ha az örökbefogadást az egyik örökbefogadó tekintetében bontották fel – a
               gyámhatóság vagy a bíróság eltérő rendelkezése hiányában – az örökbefogadás
               az ő és az ő rokonai vonatkozásában szűnik meg.

4:142. §       [Névviselés az örökbefogadás felbontása esetén]
               Az örökbefogadás felbontása után az örökbefogadott és leszármazói az
               örökbefogadással felvett családi nevet nem viselhetik. A gyámhatóság vagy a
               bíróság indokolt esetben kérelemre feljogosíthatja az érintetteket az
               örökbefogadással felvett családi név további viselésére.

4:143. §       [A meghalt örökbefogadó után megszerzett jogok védelme]
               Az örökbefogadás megszűnése nem érinti a gyámhatósági eljárás vagy a per
               megindítása előtt meghalt örökbefogadó után megszerzett jogokat. A már
               átszállt örökséget ebben az esetben visszakövetelni nem lehet.

4:144. §       [Az örökbefogadás megszűnésének joghatása a leszármazáson alapuló
          rokonságra]
               Az örökbefogadás felbontásával felélednek a leszármazáson alapuló
               rokonságból származó azon jogok és kötelezettségek, amelyek az
               örökbefogadással megszűntek, de a szülői felügyeleti jogok és
               kötelezettségek nem állnak helyre.

XV. FEJEZET
Az örökbefogadással kapcsolatos jognyilatkozatok

4:145. §       [Az örökbefogadással kapcsolatos jognyilatkozatok]
          (1)  Az örökbefogadással kapcsolatos jognyilatkozatokat a (2)–(3) bekezdésben
               foglalt kivétellel személyesen lehet megtenni. Személyesen, törvényes
               képviselője hozzájárulása nélkül teheti meg a jognyilatkozatát a
               korlátozottan cselekvőképes kiskorú is.
          (2)  A cselekvőképességében a családjogi jognyilatkozatok tekintetében
               részlegesen korlátozott személynek az örökbefogadással kapcsolatos
               jognyilatkozatához törvényes képviselőjének hozzájárulása szükséges.
          (3)  A cselekvőképtelen személy helyett az örökbefogadással kapcsolatos
               jognyilatkozatokat törvényes képviselője teheti meg, a tizennegyedik
               életévét be nem töltött, de ítélőképessége birtokában lévő kiskorút a
               gyámhatóságnak meg kell hallgatnia.
          (4)  Az örökbefogadás felbontásával kapcsolatban az örökbefogadó nem járhat el
               az örökbefogadott törvényes képviselőjeként. Ebben az esetben a kiskorú
               örökbefogadott részére a gyámhatóság eseti gyámot rendel.

XII. CÍM
A SZÜLŐI FELÜGYELET

XVI. FEJEZET
A szülői felügyelet általános szabályai

4:146. §       [A kiskorú jogállása; a szülői felügyeleti jogok és kötelezettségek]
          (1)  A kiskorú gyermek szülői felügyelet vagy gyámság alatt áll.
          (2)  A szülői felügyelet a kiskorú gyermek neve meghatározásának, gondozásának,
               nevelésének, tartózkodási helye meghatározásának, vagyona kezelésének,
               törvényes képviseletének jogát és kötelességét, a gyámnevezésnek és a
               gyámságból való kizárásnak a jogát foglalja magában.

4:147. §       [A szülői felügyelet gyakorlásának elvei]
          (1)  A szülői felügyeletet a szülők a gyermek megfelelő testi, szellemi és
               erkölcsi fejlődésének érdekében, egymással együttműködve kötelesek
               gyakorolni.
          (2)  A szülői felügyelet közös gyakorlása során a szülők jogai és
               kötelezettségei egyenlők.

4:148. §       [A gyermek bevonása a döntésekbe]
               A szülőknek tájékoztatniuk kell gyermeküket az őt érintő döntésekről,
               biztosítaniuk kell, hogy az ítélőképessége birtokában lévő gyermekük a
               döntések előkészítése során véleményt nyilváníthasson, törvényben
               meghatározott esetben szüleivel közösen dönthessen. A szülőknek a gyermek
               véleményét – korára, érettségére tekintettel – megfelelő súllyal figyelembe
               kell venniük.

4:149. §       [A szülői felügyelet korlátozásának kivételessége]
               A szülő felügyeleti jogának gyakorlását a bíróság vagy más hatóság
               törvényben meghatározott, kivételesen indokolt esetben, olyan mértékben
               korlátozhatja vagy vonhatja el, amely a gyermek érdekének biztosításához
               szükséges.

XVII. FEJEZET
A szülői felügyelet tartalma

1. A gyermek nevének meghatározása

4:150. §       [A gyermek nevének meghatározása]
          (1)  A gyermek – szüleinek megállapodása szerint – apjának vagy anyjának
               születési vagy házasságkötéssel szerzett családi nevét viseli. Ha a szülők
               nem kötöttek házasságot, a gyermek nem viselheti az anyja más személlyel
               kötött házassága folytán viselt nevét, ha azt az anya a házasságra utaló
               toldással viseli. A gyermek családi névként szüleinek összekapcsolt családi
               nevét is viselheti, akkor is, ha a szülők a házasságkötés után családi
               nevüket nem kapcsolták össze vagy a szülők nem kötöttek házasságot. A
               gyermek családi neve legfeljebb kéttagú lehet.
          (2)  A házasságban élő szülők valamennyi, a házasság fennállása alatt született
               közös gyermekének kizárólag azonos családi neve lehet, kivéve, ha a szülők
               a házasság fennállása alatt családi nevüket módosították. Közös házassági
               nevet viselő házastársak gyermeke a szülők közös házassági nevét viselheti.
               Ha a szülők egyike viseli házassági névként kettőjük összekapcsolt családi
               nevét, a gyermek – a szülők megállapodása alapján – a másik szülő
               házasságra utaló toldást nem tartalmazó nevét vagy a szülők összekapcsolt
               családi nevét viseli.
          (3)  Ha nincs olyan személy, akit a gyermek apjának kell tekinteni, a gyermek az
               anyja születési vagy házasságkötéssel szerzett családi nevét viseli,
               kivéve, ha az anya a férje teljes nevét vagy családi nevét a házasságra
               utaló toldással viseli.
          (4)  Az anya a gyámhatóságnál kezdeményezheti, hogy a születési anyakönyvbe
               kiskorú gyermeke apjaként képzelt személyt jegyezzenek be. Az anya a
               képzelt személy apaként való bejegyzésére irányuló eljárás során dönthet
               arról, hogy a gyermek a továbbiakban a képzelt apa családi nevét viseli.
               Erre vonatkozó nyilatkozata hiányában a gyermek az anya családi nevét
               viseli tovább.
          (5)  Ha nincs olyan személy, akit a gyermek apjának kell tekinteni, a gyermek a
               nagykorúvá válását követően kérheti, hogy a születési anyakönyvbe – ha arra
               korábban nem került sor – apjaként képzelt személyt jegyezzenek be, és
               kezdeményezheti a korábban bejegyezett képzelt apa nevének törlését is.
               Ebben az esetben arról is nyilatkozhat, hogy a továbbiakban viselni
               kívánja-e a képzelt apa családi nevét.
          (6)  A gyermek utónevét a szülők határozzák meg.

4:151. §       [Gyámhatósági névmegállapítás]
          (1)  A gyámhatóság állapítja meg a gyermek nevét, ha
               a)   a szülői felügyeletet közösen gyakorló szülők a gyermek családi és
                    utónevének meghatározásával kapcsolatos megállapodásukat a gyámhatóság
                    felhívásától számítva harminc napon belül nem jelentik be; vagy
               b)   a gyermek mindkét szülője ismeretlen.
          (2)  A gyámhatóság állapítja meg a gyermek utónevét, ha a szülői felügyeleti
               jogot az a szülő gyakorolja, aki az anyakönyvvezető vagy a gyámhatóság
               felhívása ellenére a gyermek utónevét – a felhívás közlésétől számított
               harminc napon belül – nem határozza meg.

2. A gyermek gondozása és nevelése

4:152. §       [A gyermek gondozása, lakóhelyének és tartózkodási helyének meghatározása]
          (1)  A szülők joga és kötelezettsége, hogy a gyermeket gondozzák, a gyermek
               megélhetéséhez és felnevelkedéséhez szükséges feltételeket biztosítsák.
          (2)  A szülők a saját háztartásukban kötelesek a gyermekük lakhatását
               biztosítani. A gyermek lakóhelye – ha a bíróság vagy a gyámhatóság eltérően
               nem rendelkezik – a szülei lakása akkor is, ha a gyermek átmenetileg máshol
               tartózkodik.
          (3)  A szülő vagy a gyámhatóság a gyermek kiadását követelheti attól, aki a
               gyermeket jogtalanul tartja magánál.
          (4)  A tizenhatodik életévét betöltött gyermek a szülők lakóhelyét vagy a szülők
               által kijelölt más tartózkodási helyet a gyámhatóság jóváhagyásával a
               szülők beleegyezése nélkül elhagyhatja, ha az az érdekeivel nem ellentétes.
               A szülők lakóhelyének vagy a szülők által kijelölt más tartózkodási hely
               elhagyása önmagában a szülői felügyeletet – a személyes gondozás és nevelés
               kivételével – nem érinti.
          (5)  A gyermek huzamos időn át – így tanulmányok folytatása, munkavállalás vagy
               más hasonló célból – önállóan vagy egyik szülőjével mindkét szülő
               egyetértésével tartózkodhat külföldön.
          (6)  A gyermek letelepedés céljából történő külföldre távozásához erre vonatkozó
               szülői engedély szükséges.

4:153. §       [A gyermek nevelésének és életpályájának megválasztása]
          (1)  A szülők jogosultak a gyermek nevelésének módját megválasztani.
          (2)  A gyermek képességei figyelembevételével a szülők és a gyermek közösen
               döntik el, hogy a gyermek milyen életpályára készüljön.
          (3)  Az életpálya kijelölésével és ezzel összefüggésben a gyermek
               taníttatásával, iskolájának megválasztásával kapcsolatban a szülő és a
               gyermek között felmerülő vitában a gyámhatóság dönt.

4:154. §       [A gyermekekkel tényleges családi kapcsolatban álló személy részvétele a
          gyermek gondozásában és nevelésében]
               A gyermek gondozása, nevelése során egyes jogok és kötelezettségek
               gyakorlásában – a felügyeletet gyakorló szülő hozzájárulásával – részt
               vehet az a személy, akinek saját vagy a szülővel közös háztartásában a
               gyermek huzamos időn át nevelkedik.

3. A gyermek vagyonának kezelése

4:155. §       [A gyermek vagyonának kezelői]
          (1)  A szülői felügyeletet gyakorló szülők joga és kötelezettsége, hogy
               gyermekük minden olyan vagyonát kezeljék, amely e törvény szerint nincs
               kivéve a kezelésük alól.
          (2)  Ha a gyermek azzal a kikötéssel kapott vagyont, hogy azt szülei nem
               kezelhetik, a gyámhatóság – a vagyont juttató személy javaslatának
               figyelembevételével – a vagyon kezelésére gyámot rendel ki (a továbbiakban:
               vagyonkezelő gyám). Ha a vagyont juttató harmadik személy a vagyon
               kezeléséből az egyik szülőt kizárta, a vagyont a vagyonkezelésre egyébként
               jogosult másik szülő kezeli.

4:156. §       [A szülő egyedüli vagyonkezelői joga]
          (1)  A szülői felügyeletet közösen gyakorló szülők kölcsönösen vagy külön-külön
               meghatalmazást adhatnak egymásnak arra vonatkozóan, hogy a gyermek vagyonát
               az egyik szülő a másik helyett kezelje. A meghatalmazás akkor érvényes, ha
               közokiratba vagy ügyvéd által ellenjegyzett magánokiratba foglalták.
          (2)  A gyermek nevében eljáró szülőt a kisebb jelentőségű vagyonjogi szerződések
               megkötésénél jóhiszemű harmadik személyek olyannak tekinthetik, mint aki a
               másik szülő meghatalmazottjaként is eljár.
          (3)  Ha azt a gyermek érdekei indokolják, a gyámhatóság a szülői felügyeletet
               közösen gyakorló szülők közül kijelölheti azt a szülőt, aki a gyermek
               vagyonának kezelője.

4:157. §       [A gyermek vagyonának és jövedelmének felhasználása]
          (1)  A szülők a gyermek vagyonából eredő jövedelemnek azt a részét, amely a
               vagyon terheinek kifizetése után fennmarad, a gyermek indokolt
               szükségleteire kötelesek fordítani.
          (2)  A szülők a gyermek eltartásának fedezése céljából a gyermek vagyonának
               állagát e törvénynek a gyermek tartására vonatkozó rendelkezései szerint
               vehetik igénybe.
          (3)  Ha a gyermek szülője háztartásában nevelkedik és keresménnyel rendelkezik,
               a szülő igényelheti, hogy a háztartás költségeihez megfelelő mértékben
               járuljon hozzá.

4:158. §       [A szülő felelőssége a vagyonkezelésért]
          (1)  A szülők gyermekük vagyonát biztosítékadás és számadás kötelezettsége
               nélkül kezelik.
          (2)  A szülők gyermekük vagyonának kezelése során a rendes vagyonkezelés
               szabályai szerint, ugyanazzal a gondossággal kötelesek eljárni, mint saját
               ügyeikben. Ha e kötelezettségüket szándékosan vagy súlyos gondatlanságból
               megszegik, az ezzel okozott kárt a szerződésen kívül okozott károk
               megtérítéséért való felelősség szabályai szerint kötelesek megtéríteni.

4:159. §       [A szülők vagyonkezelői jogának korlátozása]
               Ha a szülői felügyeletet gyakorló szülők gyermekük vagyonának kezelése
               tekintetében kötelességüket a gyermek érdekeit súlyosan sértő módon nem
               teljesítik, a gyámhatóság indokolt esetben
               a)   elrendelheti a gyermek pénzének és értéktárgyainak a gyámhatóság
                    részére történő átadását, ha azokat a rendes vagyonkezelés szabályai
                    szerint készen tartani nem kell;
               b)   a szülőket biztosítékadásra kötelezheti;
               c)   a vagyonkezelést rendszeres felügyelete alá vonhatja;
               d)   kötelezheti a szülőket, hogy a vagyonkezelésről úgy adjanak számot,
                    mint a gyám; illetve
               e)   a szülőktől a vagyonkezelés és a vagyoni ügyekben való képviselet
                    jogát egyes vagyoni ügyekre vagy az ügyek meghatározott csoportjára
                    nézve korlátozhatja vagy megvonhatja.

4:160. §       [A gyermek vagyonának kiadása]
               Ha a szülők vagyonkezelői joga megszűnik, kötelesek gyermekük vagyonát
               kiadni a nagykorú gyermeknek vagy annak, akinek kezelése alá a vagyon
               kerül.

4. A gyermek törvényes képviselete

4:161. §       [A gyermek törvényes képviselete]
          (1)  A szülői felügyeletet gyakorló szülők joga és kötelezettsége, hogy
               gyermeküket személyi és vagyoni ügyeiben képviseljék.
          (2)  A vagyonkezelői joggal nem rendelkező szülő a gyermek vagyoni ügyeiben
               törvényes képviselőként nem járhat el.

4:162. §       [A szülői törvényes képviselet kizártsága a jognyilatkozat személyessége
          miatt]
               A szülő képviseleti joga nem terjed ki a gyermeknek azokra a
               jognyilatkozataira, amelyeket jogszabály szerint kizárólag személyesen
               lehet megtenni.

4:163. §       [A szülői törvényes képviselet kizártsága érdekellentét miatt]
          (1)  A szülő – ha e törvény eltérően nem rendelkezik – nem képviselheti a
               gyermekét olyan ügyben, amelyben ő maga, házastársa, élettársa, egyenesági
               rokona vagy az ő törvényes képviselete alatt álló más személy a gyermekkel
               szemben ellenérdekű fél.
          (2)  Ha a gyermek ügyében a törvényes képviseletet gyakorló szülő törvény vagy a
               gyámhatóság rendelkezése, érdekellentét vagy más tényleges akadály miatt
               nem járhat el, a gyámhatóság a gyermeknek eseti gyámot rendel.
          (3)  Eseti gyám kirendelését bármely érdekelt, bármely hatóság kérheti, és annak
               hivatalból is helye van. A szülő eseti gyám kirendelése céljából köteles a
               gyámhatóságnak késedelem nélkül bejelenteni, ha a (2) bekezdésben megjelölt
               okból az ügyben nem járhat el.
          (4)  Az eseti gyám az ügyben olyan jogkörrel jár el, mint a gyám.

XVIII. FEJEZET
A szülői felügyelet gyakorlása

1. A szülők megállapodása a szülői felügyelet gyakorlásáról

4:164. §       [A szülői felügyelet közös gyakorlása]
          (1)  A szülői felügyeletet a szülők – megállapodásuk vagy a gyámhatóság vagy a
               bíróság eltérő rendelkezése hiányában – közösen gyakorolják akkor is, ha
               már nem élnek együtt.
          (2)  A különélő szülőknek a közös szülői felügyelet gyakorlása során
               biztosítaniuk kell gyermekük kiegyensúlyozott életvitelét.
          (3)  Azonnali intézkedést igénylő esetben a szülő a gyermek érdekében – a másik
               szülő késedelem nélkül történő értesítése mellett – közös szülői felügyelet
               esetén is önállóan dönthet.

4:165. §       [A különélő szülők megállapodása a felügyeleti jogok megosztásáról és a
          közös szülői felügyeletről]
          (1)  A különélő szülők a szülői felügyelettel kapcsolatos jogokat és
               kötelezettségeket egymás között megoszthatják, és megállapodhatnak abban
               is, hogy a szülői felügyeletet az egyikük gyakorolja. A szülők erre
               irányuló megállapodására utal, ha a gyermek hosszabb ideje háborítatlanul
               egyikük háztartásában nevelkedik.
          (2)  A házassági vagy a szülői felügyelet rendezése iránti perben a szülők közös
               kérelmére a bíróság – a gyermek érdekét mérlegelve – a szülők közös szülői
               felügyeletre és ezzel összefüggésben a gyermek lakóhelyére vagy a szülői
               felügyelet (1) bekezdés szerinti rendezésére vonatkozó egyezségét
               jóváhagyja, vagy arról ítélettel határoz.

4:166. §       [Döntés a közös szülői felügyelet gyakorlásával összefüggő vitában]
               Ha a közös szülői felügyelet gyakorlása során a szülők valamely kérdésben
               nem tudnak megállapodni – a lelkiismereti és vallásszabadság körébe tartozó
               kérdés kivételével – a gyámhatóság dönt.

2. A szülői felügyelet gyakorlásának bírósági rendezése

4:167. §       [A szülői felügyelet gyakorlásának bírósági rendezése]
          (1)  A különélő szülők megállapodásának hiányában – kérelemre vagy a gyermek
               érdekében hivatalból – a bíróság dönt arról, hogy a szülői felügyeletet
               melyik szülő gyakorolja.
          (2)  A bíróság a döntés során azt mérlegeli, hogy a gyermek testi, szellemi és
               erkölcsi fejlődése miként biztosítható a legkedvezőbben.

4:168. §       [A különélő szülő feljogosítása egyes szülői felügyeleti jogok
          gyakorlására]
          (1)  Ha a bíróság a szülői felügyelet gyakorlására az egyik szülőt jogosítja
               fel, a gyermekétől különélő szülő a szülői felügyeleti jogokat a gyermek
               sorsát érintő lényeges kérdések kivételével nem gyakorolhatja.
          (2)  A bíróság a gyermekétől különélő szülőt feljogosíthatja a gyermek
               gondozásával, nevelésével összefüggő egyes feladatok ellátására, és
               kivételesen a vagyonkezelés és a gyermek vagyoni ügyeiben a törvényes
               képviselet teljes körű vagy részleges gyakorlására. Ha a gyermek érdekei
               megkívánják, a gyermek sorsát érintő valamely lényeges kérdésben való
               döntés jogát a bíróság korlátozhatja vagy megvonhatja.

4:169. §       [A gyermek elhelyezése harmadik személynél]
          (1)  Ha a szülői felügyeletnek a szülők által történő gyakorlása a gyermek
               érdekét veszélyezteti, a bíróság a gyermeket másnál is elhelyezheti,
               feltéve, hogy ez a személy a nála történő elhelyezést maga is kéri. Ebben
               az esetben ezt a személyt gyámul kell kirendelni, és a szülő felügyeleti
               joga szünetel.
          (2)  Az (1) bekezdésben meghatározott esetben a bíróság a gyermeket elsősorban
               olyan személynél helyezi el, aki a gyermek gondozásában, nevelésében, a
               gyermek érdekeinek megfelelően már korábban részt vett.

4:170. §       [A szülői felügyelet gyakorlásának és a gyermek elhelyezésének
          megváltoztatása]
          (1)  A szülői felügyelet gyakorlásának és a gyermek harmadik személynél történő
               elhelyezésének megváltoztatása a bíróságtól akkor kérhető, ha azok a
               körülmények, amelyeken a szülők megállapodása vagy a bíróság döntése
               alapult, utóbb lényegesen módosultak, és ennek következtében a
               megváltoztatás a gyermek érdekében áll. Nem hivatkozhat a körülmények
               megváltozása folytán a gyermek érdekére az a szülő, aki a változást
               felróható magatartásával maga idézte elő, így különösen, ha a gyermeket
               jogosulatlanul vette magához vagy tartja magánál.
          (2)  Ha a közös szülői felügyelet gyakorlása során a szülők már nem tudnak
               együttműködni, a közös szülői felügyeletet a bíróság bármelyik szülő
               kérelmére megszünteti.

4:171. §       [A szülői felügyelet gyakorlásának rendezése és a gyermek harmadik
          személynél történő elhelyezése iránti per]
          (1)  A szülői felügyelet gyakorlásának rendezése, a felügyelet, az egyes
               felügyeleti jogok gyakorlásának megváltoztatása, a gyermek harmadik
               személynél történő elhelyezése és az elhelyezés megváltoztatása iránt a
               szülő és a gyámhatóság indíthat pert.
          (2)  A pert – a (3) bekezdésben foglalt kivétellel – a szülőnek a másik szülő
               ellen, a gyámhatóságnak mindkét szülő ellen meg kell indítania.
          (3)  A harmadik személynél történt elhelyezés megváltoztatása iránti pert az
               ellen a személy ellen kell megindítani, akinél a gyermeket elhelyezték.
          (4)  A bíróságnak az eljárása során – elháríthatatlan akadály esetét kivéve –
               mindkét szülőt meg kell hallgatnia. Indokolt esetben, vagy ha azt a gyermek
               maga kéri, közvetlenül vagy szakértő útján meg kell hallgatnia a gyermeket
               is. Ha a gyermek a tizennegyedik életévét betöltötte, szülői felügyeletére
               és elhelyezésére vonatkozó döntés egyetértésével hozható, kivéve, ha a
               gyermek választása a fejlődését veszélyezteti.

4:172. §       [Közvetítés a szülői felügyelet gyakorlásának rendezése iránti perben]
               A bíróság indokolt esetben kötelezheti a szülőket, hogy a szülői felügyelet
               megfelelő gyakorlása és az ehhez szükséges együttműködésük biztosítása
               érdekében – ideértve a különélő szülő és a gyermek közötti kapcsolattartást
               – közvetítői eljárást vegyenek igénybe.

3. A gyermekétől különélő szülő jogai és kötelezettségei

4:173. §       [A szülők együttműködési kötelezettsége]
               A szülői felügyeletet gyakorló szülőnek és a gyermekétől különélő szülőnek
               a gyermek kiegyensúlyozott fejlődése érdekében – egymás családi életét,
               nyugalmát tiszteletben tartva – együtt kell működniük.

4:174. §       [A gyermekkel együttélő szülő tájékoztatási kötelezettsége]
               A szülői felügyeletet gyakorló szülőnek a gyermek fejlődéséről, egészségi
               állapotáról, tanulmányairól a különélő szülőt megfelelő időközönként
               tájékoztatnia kell, és a különélő szülő érdeklődése esetén a gyermekkel
               kapcsolatos felvilágosítást meg kell adnia.

4:175. §       [Közösen gyakorolt szülői felügyeleti jogok]
          (1)  A különélő szülők a gyermek sorsát érintő lényeges kérdésekben közösen
               gyakorolják jogaikat akkor is, ha a szülői felügyeletet a szülők
               megállapodása vagy a bíróság döntése alapján az egyik szülő gyakorolja,
               kivéve, ha a gyermekétől különélő szülő felügyeleti jogát a bíróság e
               tekintetben korlátozta vagy megvonta.
          (2)  A gyermek sorsát érintő lényeges kérdésnek tekintendő a kiskorú gyermek
               nevének meghatározása és megváltoztatása, a szülőjével azonos lakóhelyén
               kívüli tartózkodási helyének, huzamos időtartamú vagy letelepedés céljából
               történő külföldi tartózkodási helyének kijelölése, állampolgárságának
               megváltoztatása és iskolájának, életpályájának megválasztása.
          (3)  Ha a különélő szülők egyes, a (2) bekezdésben meghatározott, közösen
               gyakorolt felügyeleti jogosítványok tekintetében nem tudnak megegyezni,
               erről a gyámhatóság dönt.

4:176. §       [A különélő szülő tájékoztatási kötelezettsége]
               Ha a bíróság a gyermekétől különélő szülőt feljogosítja a gyermek
               gondozásával, nevelésével összefüggő egyes feladatok ellátására, a
               vagyonkezelés és a gyermek vagyoni ügyeiben a törvényes képviselet
               gyakorlására, a szülői felügyeletet e tekintetben a különélő szülő
               gyakorolja. A különélő szülő tevékenységéről a szülői felügyeletet
               egyébként gyakorló szülőt tájékoztatni köteles.

4:177. §       [Közvetítés a gyámhatósági eljárásban]
               A gyámhatóság, kérelemre vagy a gyermek érdekében hivatalból, a szülői
               felügyeletet gyakorló szülő és a gyermekétől különélő szülő közötti
               megfelelő együttműködés kialakítása, a különélő szülő jogainak biztosítása
               – ideértve a különélő szülő és a gyermek közötti kapcsolattartást –
               érdekében a szülők számára közvetítői eljárás igénybevételét rendelheti el.

4. A kapcsolattartás

4:178. §       [A kapcsolattartás joga]
          (1)  A gyermeknek joga, hogy különélő szülőjével személyes és közvetlen
               kapcsolatot tartson fenn. A gyermeket nevelő szülő vagy más személy köteles
               a zavartalan kapcsolattartást biztosítani.
          (2)  A gyermekétől különélő szülő – ha a bíróság vagy a gyámhatóság eltérően nem
               rendelkezik – jogosult és köteles gyermekével kapcsolatot tartani.
          (3)  A szülőnek joga van gyermekével kapcsolatot tartani akkor is, ha a szülői
               felügyeleti joga szünetel, kivéve, ha a gyermek vagy a gyermekkel közös
               háztartásban élő hozzátartozója sérelmére elkövetett cselekmény miatt
               elrendelt távoltartó határozat hatálya alatt áll.
          (4)  Kivételesen indokolt esetben, a gyermek érdekében azt a szülőt is fel lehet
               jogosítani a gyermekkel való kapcsolattartásra,
               a)   akinek a szülői felügyeleti jogát a bíróság megszüntette;
               b)   aki hozzájárult gyermekének a másik szülő házastársa által történő
                    örökbefogadásához; vagy
               c)   akinek szülői felügyeleti joga a gyermek ismeretlen személy által
                    történő örökbefogadásához adott hozzájárulásával vagy azért szűnt meg,
                    mert a szülő a gyermeket – annak érdekében, hogy más nevelje fel,
                    személyazonosságának feltárása nélkül – egészségügyi intézményben,
                    arra kijelölt helyen hagyja, a gyermekért hat héten belül nem
                    jelentkezik, és a gyermek örökbefogadására nem került sor.
          (5)  A (4) bekezdés szerinti esetben a szülőnek a gyermekkel való
               kapcsolattartásra való feljogosításáról a szülői felügyeletet megszüntető
               bíróság vagy – ha a gyermeket nevelésbe vették – a gyámhatóság dönt.

4:179. §       [Kapcsolattartásra jogosult más hozzátartozók]
          (1)  A kapcsolattartásra a nagyszülő, a testvér és – ha a szülő és a nagyszülő
               nem él vagy a kapcsolattartásban tartósan akadályozva van, vagy a
               kapcsolattartási jogát önhibájából nem gyakorolja – a gyermek szülőjének
               testvére és szülőjének házastársa is jogosult.
          (2)  Az (1) bekezdésben meghatározott személyek kapcsolattartási jogát nem
               érinti az, ha az a házasság, amelyből az örökbe fogadott gyermek származik,
               a gyermek szülőjének halála folytán szűnt meg, és a házastárs a másik
               házastárs korábbi házasságából származó gyermekét fogadja örökbe.
          (3)  A kapcsolattartásra – ha a gyermek hosszabb időn keresztül a háztartásában
               nevelkedett – kérelmére feljogosítható a volt mostohaszülő, nevelőszülő,
               gyám és az is, akinek a gyermekre vonatkozó apasági vélelmét a bíróság
               megdöntötte.

4:180. §       [A kapcsolattartási jog tartalma]
          (1)  A kapcsolattartási jog magában foglalja a gyermekkel való személyes
               találkozást, a gyermeknek a lakóhelyéről vagy a tartózkodási helyéről
               rendszeresen, meghatározott időtartamra történő elvitelét, a gyermekkel
               időszakonként, elsősorban az oktatási szünetek és a többnapos ünnepek
               időszakában való huzamos együttlétet, és kiterjed a kapcsolat személyes
               találkozás nélküli fenntartására.
          (2)  A kapcsolattartás joga – ha a bíróság vagy a gyámhatóság a gyermek
               érdekében eltérően nem rendelkezik – az (1) bekezdésben foglalt keretek
               között kiterjed a gyermek meghatározott időtartamú külföldre vitelére is.
          (3)  A gyermek elvitelével felmerülő kiadások – ha a bíróság vagy a gyámhatóság
               eltérően nem rendelkezik – a kapcsolattartásra jogosultat terhelik.

4:181. §       [A kapcsolattartás rendezése]
          (1)  A kapcsolattartásról a házassági vagy a szülői felügyelet rendezése iránti
               perben a szülők egyezséget köthetnek; egyezségük hiányában a
               kapcsolattartásról – kérelemre vagy a gyermek érdekében hivatalból – a
               bíróság dönt. Ha házassági vagy a szülői felügyelet rendezése iránti per
               nincs folyamatban, a kapcsolattartásról a szülők megegyezésének hiányában a
               gyámhatóság dönt. A döntés előtt az érdekelteket és az ítélőképessége
               birtokában lévő gyermeket meg kell hallgatni.
          (2)  A kapcsolattartásról a bíróság vagy a gyámhatóság a gyermek korának,
               egészségi állapotának, életkörülményeinek, a szülők személyes
               körülményeinek és az ítélőképessége birtokában lévő gyermek véleményének
               figyelembevételével rendelkezik.
          (3)  A kapcsolattartásra vonatkozó határozatban rendelkezni kell a
               kapcsolattartás gyakoriságáról, időtartamáról, folyamatos vagy időszakos
               voltáról, arról, hogy felügyelt kapcsolattartásra kerül-e sor, továbbá a
               gyermek átadásának és visszaadásának helyéről, idejéről és módjáról, a
               kapcsolattartás elmaradására vonatkozó értesítési kötelezettségről és az
               elmaradt kapcsolattartás pótlásáról.
          (4)  Ha a kapcsolattartás kérdésében a bíróság döntött, a kapcsolattartás
               megváltoztatását a határozat jogerőre emelkedésétől számított két éven
               belül a bíróságtól lehet kérni.

4:182. §       [Tájékoztatási kötelezettség; az elmaradt kapcsolattartás pótlása]
          (1)  A kapcsolattartást akadályozó körülményekről a felek késedelem nélkül
               kötelesek tájékoztatni egymást.
          (2)  A jogosultnak fel nem róható okból elmaradt kapcsolattartást a legközelebbi
               megfelelő időpontban, de legkésőbb hat hónapon belül pótolni kell.

4:183. §       [Felelősség a kapcsolattartás akadályozásáért, szabályainak megszegéséért]
          (1)  Ha a kapcsolattartásra jogosult vagy kötelezett személy a kapcsolattartást
               kellő indok nélkül akadályozza vagy szabályait megszegi, az ezzel okozott
               kárt köteles a másik félnek megtéríteni.
          (2)  A bíróság polgári nemperes eljárásban kérelemre kötelezi a kapcsolattartást
               kellő indok nélkül akadályozó, a kapcsolattartás szabályait megszegő felet
               a kapcsolattartás akadályozása, szabályainak megszegése folytán keletkezett
               igazolt költségek viselésére.

4:184. §       [A kapcsolattartási jog korlátozása és megvonása]
               A gyámhatóság vagy – házassági vagy szülői felügyelet rendezése iránti
               perben – a bíróság a felróható magatartást tanúsító szülő vagy más
               kapcsolattartásra jogosult személy kapcsolattartási jogát a gyermek
               érdekében korlátozhatja vagy megvonhatja.

4:185. §       [A kapcsolattartásra vonatkozó határozat végrehajtása]
               A kapcsolattartásra vonatkozó határozat végrehajtását a bíróság polgári
               nemperes eljárásban rendeli el.

XIX. FEJEZET
A szülői felügyeleti jog szünetelése és megszűnése

1. A szülői felügyeleti jog szünetelése

4:186. §       [A szülői felügyeleti jog szünetelése]
          (1)  Szünetel a szülői felügyeleti jog, ha
               a)   a szülő cselekvőképtelen;
               b)   a kiskorú szülő korlátozottan cselekvőképes, kivéve a tizenhatodik
                    életévét betöltött kiskorú szülő gondozási, nevelési jogát és
                    kötelezettségét;
               c)   a szülő cselekvőképességében a szülői felügyeleti jogok gyakorlása
                    tekintetében részlegesen korlátozott;
               d)   a szülő ismeretlen helyen távol van, vagy ténylegesen akadályozva van
                    a szülői felügyelet ellátásában;
               e)   a gyámhatóság a gyermek családba fogadásához hozzájárult;
               f)   a szülő hathetes életkoránál fiatalabb gyermeke örökbefogadásához
                    járult hozzá;
               g)   a gyermeket a gyámhatóság nevelésbe vette és a szülő szülői
                    felügyeleti joga nem szűnt meg vagy azt a bíróság nem szüntette meg;
               h)   a bíróság a gyermeket harmadik személynél helyezte el; vagy
               i)   a szülő a gyermek vagy a gyermekkel közös háztartásban élő
                    hozzátartozója sérelmére elkövetett cselekmény miatt elrendelt
                    távoltartó határozat hatálya alatt áll.
          (2)  Az életközösség fennállása alatt szünetel a szülői felügyeleti joga annak a
               szülőnek, aki együtt él a szülői felügyelettől megfosztott másik szülővel.
          (3)  A szülői felügyelet megszüntetése vagy a szülői felügyelet rendezése iránti
               per jogerős befejezéséig szünetel a szülői felügyeleti joga annak a
               szülőnek, akinek a gyermekét a gyámhatóság ideiglenes hatállyal a különélő
               másik szülőnél, más személynél vagy intézményben helyezte el.

2. A családbafogadás

4:187. §       [A családbafogadás]
          (1)  A szülői felügyeletet közösen gyakorló szülők vagy a szülői felügyeletet
               gyakorló szülő kérelmére – a különélő másik szülő meghallgatásával – a
               gyámhatóság hozzájárulhat ahhoz, hogy a szülő egészségi állapota, indokolt
               távolléte vagy más családi ok miatt a gyermeket más, általa megnevezett
               család átmenetileg befogadja, gondozza és nevelje, feltéve, hogy a
               családbafogadás a gyermek érdekében áll.
          (2)  A gyámhatóság a családbafogadáshoz akkor járul hozzá, ha a családba fogadó
               szülő személyisége és körülményei alapján alkalmas a gyermek gondozására,
               nevelésére, a gyámság ellátására, és e feladatok ellátását maga is
               vállalja.
          (3)  A családba fogadó szülőt vagy szülőket a gyámhatóság gyámul rendeli.

4:188. §       [A szülő jogai és kötelezettségei családbafogadás esetén]
          (1)  A családbafogadás ideje alatt a szülő szülői felügyeleti joga szünetel.
          (2)  A szülőt megilleti a kapcsolattartás joga és a gyermek sorsát érintő
               lényeges kérdésekben való együttes döntési jog.
          (3)  Különösen indokolt esetben a gyámhatóság a szülőt feljogosíthatja a
               vagyonkezelés és a gyermek vagyoni ügyében a törvényes képviselet jogával.
          (4)  A családbafogadás a szülő tartási kötelezettségét nem érinti.

4:189. §       [A családbafogadás felülvizsgálata]
          (1)  A családbafogadás feltételeinek fennállását a gyámhatóság évente
               felülvizsgálja.
          (2)  A családbafogadást a gyámhatóság megszünteti, ha azt a szülő vagy a
               családba fogadó szülő kéri, vagy ha annak fenntartása a gyermek fejlődését
               veszélyezteti.

3. A szülői felügyeleti jog megszűnése, megszüntetése és visszaállítása

4:190. §       [A szülői felügyeleti jog megszűnése]
          (1)  Megszűnik a szülői felügyeleti jog
               a)   a gyermek nagykorúvá válásával;
               b)   a gyermek örökbefogadásával, kivéve, ha a gyermeket a szülő házastársa
                    fogadja örökbe;
               c)   a szülőnek a gyermek örökbefogadásához adott hozzájárulásával, vagy ha
                    a gyermek örökbefogadásához a szülő a gyermek hathetes korát
                    megelőzően járult hozzá, a gyermek hathetes korának elérésekor,
                    kivéve, ha a szülő a hozzájáruló nyilatkozatot visszavonta; vagy
               d)   ha a szülő a gyermeket annak érdekében, hogy más nevelje fel –
                    személyazonosságának feltárása nélkül – egészségügyi intézmény arra
                    kijelölt helyén hagyja, és a gyermekért hat héten belül nem
                    jelentkezik.
          (2)  Ha a szülői felügyeletet a szülők közösen gyakorolják, az egyik szülő
               halála esetén a szülői felügyelet a túlélő szülőt illeti meg.
          (3)  Ha az a szülő hal meg, aki a szülői felügyeletet vagy annak egyes
               részjogosítványait egyedül gyakorolta, a felügyelet a túlélő szülőt illeti
               meg, feltéve, hogy nem áll a szülői felügyelet megszüntetését kimondó
               ítélet hatálya alatt.
          (4)  Ha a szülői felügyeleti jog a (3) bekezdés alapján a túlélő szülőt illeti
               meg, a gyámhatóság felhívja őt a szülői felügyeleti jogok gyakorlására. Nem
               hívható fel a szülői felügyeleti jogok gyakorlására a túlélő szülő, ha
               szülői felügyeleti joga cselekvőképtelensége, kiskorúság miatti korlátozott
               cselekvőképessége, cselekvőképességének a szülői felügyeleti jogok
               gyakorlása tekintetében való részleges korlátozottsága, ismeretlen helyen
               való tartózkodása vagy a szülői felügyelet ellátásában való tényleges
               akadályoztatottsága miatt szünetel, vagy ha az a gyermek érdekével
               nyilvánvalóan ellentétben áll.

4:191. §       [A szülői felügyeleti jog bírósági megszüntetése]
          (1)  A bíróság megszünteti a szülői felügyeletet, ha
               a)   a szülő felróható magatartásával gyermeke javát, különösen testi
                    jólétét, értelmi vagy erkölcsi fejlődését súlyosan sérti vagy
                    veszélyezteti; vagy
               b)   a gyermeket más személynél helyezték el vagy nevelésbe vették, és az a
                    szülő, akinek szülői felügyeleti joga szünetel, a gyermek
                    elhelyezésére vagy a nevelésbe vételre okot adó magatartásán,
                    életvitelén, körülményein önhibájából nem változtat.
          (2)  Ha a szülőt a bíróság valamelyik gyermeke személye ellen elkövetett
               szándékos bűncselekmény miatt szabadságvesztésre ítélte, a bíróság a szülői
               felügyeletet a szülő valamennyi gyermeke tekintetében megszüntetheti. A
               bíróság rendelkezhet úgy, hogy a megszüntető határozat hatálya kihat a
               később született gyermekre is.
          (3)  Aki szülői felügyeletet megszüntető jogerős ítélet hatálya alatt áll, nem
               fogadhat örökbe, nem viselhet gyámságot, gyermek nála nem helyezhető el és
               – a bíróság vagy a gyámhatóság eltérő rendelkezésének hiányában – nincs
               joga arra, hogy gyermekével kapcsolatot tartson.

4:192. §       [A szülői felügyeleti jog bírósági visszaállítása]
               A bíróság a jövőre nézve visszaállítja a szülői felügyeletet, ha az az ok,
               amely miatt azt megszüntették, már nem áll fenn, és nincs egyéb olyan ok
               sem, amely a megszüntetésre alapul szolgálna.

4:193. §       [A szülői felügyeleti jog megszüntetése és visszaállítása iránti per
          indítására jogosultak és a per alperesei]
          (1)  A szülői felügyelet megszüntetése iránt a másik szülő, visszaállítása iránt
               bármelyik szülő indíthat pert. Mindkét esetben perindításra jogosult a
               gyermek, a gyámhatóság és az ügyész is.
          (2)  A szülői felügyelet megszüntetése és visszaállítása iránt a korlátozottan
               cselekvőképes kiskorú személy és a cselekvőképességében a szülői
               felügyeleti jogok gyakorlása tekintetében részlegesen korlátozott szülő a
               pert – törvényes képviselője hozzájárulásával – személyesen indíthatja meg.
               A cselekvőképtelen szülő és gyermek nevében a pert a gyámhatóság
               hozzájárulásával a törvényes képviselő indíthatja meg.
          (3)  A szülői felügyelet megszüntetése iránt a pert az ellen a szülő ellen kell
               megindítani, akinek szülői felügyeletét meg kívánják szüntetni. A szülői
               felügyelet visszaállítása iránt az ellen kell pert indítani, akinek
               keresete folytán a bíróság a szülői felügyeletet megszüntette; ha a szülői
               felügyelet visszaállítását ő kéri, a pert a másik szülő ellen kell
               megindítani. Ha az a személy, aki ellen a pert meg kellene indítani, már
               nem él, a pert a bíróság által kirendelt ügygondnok ellen kell megindítani.
          (4)  A szülői felügyelet megszüntetése és az annak visszaállítása iránt indított
               perben hozott ítélet mindenkivel szemben hatályos.

XIII. CÍM
A ROKONTARTÁS

XX. FEJEZET
A rokontartás közös szabályai

4:194. §       [A rokontartásra való jogosultság]
          (1)  Rokonaival szemben az jogosult tartásra, aki magát önhibáján kívül nem
               képes eltartani, és akinek tartásra kötelezhető házastársa, volt házastársa
               vagy volt élettársa nincs.
          (2)  Érdemtelen a tartásra az a nagykorú, aki a tartásra kötelezettel vagy vele
               együtt élő hozzátartozójával szemben olyan súlyosan kifogásolható
               magatartást tanúsít vagy olyan életvitelt folytat, amely miatt tartása a
               kötelezettől – figyelemmel a jogosult és a kötelezett kapcsolatának
               jellegére és a kötelezett magatartására is – nem várható el.
          (3)  Ha a szülő a tartási, gondozási és nevelési kötelezettségének eleget tett,
               a gyermek a vele szemben tanúsított kirívóan súlyos magatartás esetén
               hivatkozhat a szülő érdemtelenségére.

4:195. §       [A tartási képesség]
               Ha e törvény eltérően nem rendelkezik, nem köteles mást eltartani, aki
               ezáltal saját szükséges tartását vagy a tartás sorrendjében a jogosultat
               megelőző személy tartását veszélyeztetné.

4:196. §       [A tartásra kötelezettek köre és a tartási kötelezettség sorrendje]
          (1)  A tartási kötelezettség – ha e törvény eltérően nem rendelkezik – az
               egyenesági rokonokat terheli egymással szemben.
          (2)  Tartási kötelezettsége áll fenn elsősorban a szülőnek a gyermekével és a
               nagykorú gyermeknek a rászoruló szülőjével szemben.
          (3)  Ha a tartásra jogosult gyermeknek tartásra kötelezhető szülője nincs,
               eltartása távolabbi felmenőire hárul.
          (4)  Ha a tartásra jogosultnak nincs gyermeke, távolabbi leszármazói kötelesek
               őt eltartani.
          (5)  A tartásra jogosulthoz a leszármazás rendjében közelebb álló rokon tartási
               kötelezettsége a távolabbi rokonét megelőzi.
          (6)  A tartásra szoruló személy nem érvényesíthet tartási igényt rokonával
               szemben arra hivatkozva, hogy tartási jogosultságát érdemtelensége miatt a
               tartás sorrendjében közelebb álló rokonával szemben nem érvényesíthetné.

4:197. §       [A testvértartás]
               Azt a kiskorút, akinek tartásra kötelezhető egyenesági rokona nincs,
               nagykorú testvére köteles eltartani, feltéve, hogy ezt saját maga,
               házastársa, élettársa és tartásra rászoruló egyenesági rokonai szükséges
               tartásának veszélyeztetése nélkül képes teljesíteni.

4:198. §       [A mostohagyermek tartása]
          (1)  A házastárs köteles háztartásában eltartani a vele együtt élő házastársának
               olyan, tartásra szoruló kiskorú gyermekét (a továbbiakban: mostohagyermek),
               akit házastársa az ő beleegyezésével hozott a közös háztartásba.
          (2)  A mostohaszülő tartási kötelezettsége nem érinti a vér szerinti szülő
               tartásdíj-fizetési kötelezettségét.

4:199. §       [A mostohaszülő és a nevelőszülő tartása]
          (1)  A mostohagyermek a tartásra szoruló mostohaszülőjét akkor köteles
               eltartani, ha a mostohaszülő az ő eltartásáról hosszabb időn át
               gondoskodott.
          (2)  Az (1) bekezdésben foglalt feltételekkel köteles eltartani a nevelt gyermek
               azt a személyt, aki róla saját háztartásában hosszabb időn át
               ellenszolgáltatás nélkül gondoskodott, és nem vér szerinti-, örökbefogadó-
               vagy mostohaszülője (a továbbiakban: nevelőszülő).

4:200. §       [A tartásra jogosultság sorrendje a vér szerinti és a tényleges családi
          kapcsolatokban]
               Tartásra jogosult
               a)   a vér szerinti gyermek, a mostoha- és a nevelt gyermek egy sorban;
                    illetve
               b)   a vér szerinti szülő és – ha a jogi feltételek egyébként fennállnak –
                    a mostohaszülő és a nevelőszülő egy sorban.

4:201. §       [A tartási kötelezettség megoszlása]
          (1)  Több egy sorban kötelezett között a tartási kötelezettség a kereseti,
               jövedelmi, vagyoni viszonyaik és teljesítőképességük arányában oszlik meg.
          (2)  Ha a tartásra köteles személy a tartás alól mentesül, a rá eső tartás a
               vele egy sorban álló kötelezettekre, ilyen személyek hiányában a sorban
               utánuk következő kötelezettekre hárul.
          (3)  Annak a tartásra kötelezettnek a javára, aki a tartásra jogosultat
               személyesen gondozza, az ezzel járó tevékenységet és egyéb terhet a tartási
               kötelezettség meghatározásánál figyelembe kell venni.

4:202. §       [A tartásra való jogosultság sorrendje]
               Ha valaki több jogosult eltartására köteles és mindegyiket nem képes
               eltartani, a jogosultság sorrendjében
               a)   a kiskorú gyermek a nagykorú gyermeket;
               b)   a gyermek a házastársat, a volt házastársat és a volt élettársat;
               c)   a házastárs, a volt házastárs és a volt élettárs – egymással egy
                    sorban – a szülőt;
               d)   a szülők – egymással egy sorban – a többi rokont; és
               e)   a többi rokon közül a leszármazó a felmenőt és a leszármazás rendjében
                    a közelebbi rokon a távolabbit megelőzi.

4:203. §       [Eltérés a sorrendtől]
               A bíróság kérelemre, indokolt esetben a tartásra való jogosultság és a
               tartási kötelezettség sorrendjétől eltérhet.

4:204. §       [A tartás mértékének és módjának meghatározása]
               A tartás mértékére és módjára vonatkozóan elsősorban a jogosult és a
               kötelezett megállapodása az irányadó. Megállapodás hiányában a jogosult a
               tartás bírósági meghatározását kérheti.

4:205. §       [A tartás mértéke]
          (1)  A bíróság a tartás mértékét a jogosult indokolt szükségletei és a
               kötelezett teljesítőképessége alapján határozza meg.
          (2)  A jogosult indokolt szükségletei körében megélhetésének indokolt költségeit
               kell figyelembe venni.
          (3)  A leszármazó és a kiskorú testvér eltartása a nevelés és a szükséges
               taníttatás költségeinek viselésére is kiterjed.
          (4)  Az idős kora, betegsége, fogyatékossága vagy más ok miatt gondozásra
               szoruló rokon tartásának kötelezettsége a gondozásának és ápolásának
               költségeire, továbbá az azokkal kapcsolatos más szükséges szolgáltatásokra
               is kiterjed.
          (5)  Ha a jogosult a tartásra részben szorul rá, tartáskiegészítés illeti meg.
               Ha a jogosult rászorultsága teljes, de a tartására elsősorban köteles
               rokonai nem képesek az indokolt szükségleteinek megfelelő tartást nyújtani,
               a sorban következő kötelezettektől kérhet tartáskiegészítést.
          (6)  A kötelezettel szemben érvényesíthető összes tartási igény a jövedelme
               felét nem haladhatja meg.

4:206. §       [A tartás módja]
          (1)  A tartást a kötelezett – ha e törvény eltérően nem rendelkezik – elsősorban
               pénzben szolgáltatja (a továbbiakban: tartásdíj).
          (2)  Bármelyik fél kérelmére a bíróság a tartás szolgáltatásának más módját is
               elrendelheti, ha az a felek körülményeire tekintettel indokolt, és az ellen
               a másik fél nem tiltakozik.
          (3)  A tartásdíjat időszakonként előre kell fizetni.

4:207. §       [A tartásdíj meghatározása]
               A tartásdíjat határozott összegben kell meghatározni. A bíróság ítéletében
               úgy rendelkezhet, hogy a tartásdíj évente, a következő év január 1.
               napjától a Központi Statisztikai Hivatal által közzétett éves fogyasztói
               árindex növekedésének mértékével – külön intézkedés nélkül – módosul.

4:208. §       [Tartással kapcsolatos per]
          (1)  A kiskorút illető tartás iránt a kiskorú érdekében a gyámhatóság, a szülőt
               illető tartás iránt a szülő érdekében – egyetértésével – a járási hivatal
               is indíthat pert.
          (1a) Aki a tartásra rászorult szülő szükségleteinek ellátásáról a tartásra
               köteles gyermek helyett anélkül gondoskodik, hogy erre jogszabály vagy
               szerződés rendelkezése alapján köteles lenne, az indokoltan nyújtott
               ellátás ellenértékének megtérítését az ellátás nyújtásától számított
               egyéves jogvesztő határidőn belül követelheti a tartásra kötelezhető
               gyermektől.
          (2)  Az a tartásra kötelezett rokon, aki a jogosult tartásáról maga gondoskodik
               vagy őt gondozza, a többi kötelezett ellen saját jogán pert indíthat.
          (3)  Tartási követelést hat hónapnál régebbi időre bírósági úton akkor lehet
               visszamenőlegesen érvényesíteni, ha a jogosult a követelés érvényesítésével
               alapos ok miatt késlekedett. Három évnél régebbi időre tartási követelést
               nem lehet bírósági úton érvényesíteni.

4:209. §       [A tartás időtartama]
          (1)  A tartás teljesítését a bíróság határozatlan időre rendeli el.
          (2)  A tartás határozott időtartamra vagy meghatározott feltétel bekövetkeztéig
               is meghatározható, ha feltehető, hogy a jogosult rászorultsága
               meghatározott idő elteltével vagy a feltétel bekövetkeztével megszűnik.

4:210. §       [A tartás mértékének vagy szolgáltatása módjának módosítása]
          (1)  Ha a felek megállapodásán vagy a bíróság ítéletén alapuló tartás
               meghatározásának alapjául szolgáló körülményekben olyan változás
               következett be, hogy a tartás változatlan teljesítése valamelyik fél
               lényeges jogi érdekét sérti, a tartás mértékének vagy szolgáltatása
               módjának a megváltoztatását lehet kérni. Nem kérheti a megállapodáson
               alapuló tartás megváltoztatását az a fél, akinek a körülmények
               megváltozásának lehetőségével a megállapodás időpontjában számolnia
               kellett, vagy akinek a körülmények megváltozása felróható.
          (2)  A tartásra kötelezett járandóságát folyósító szerv vagy személy a
               jogosultat – kérelmére – köteles tájékoztatni a kötelezett munkabérének és
               egyéb juttatásának összegéről.

4:211. §       [A tartási kötelezettség megszüntetése]
          (1)  Az a személy, akinek a kezéhez a tartásdíjat folyósítják, köteles – a
               kötelezett egyidejű értesítése mellett – a bíróságnak bejelenteni, ha a
               jogosult tartásra való rászorultsága megszűnt. Az e kötelezettségének
               elmulasztásából eredő kárért a szerződésen kívül okozott károkért való
               felelősség általános szabályai szerint felel. A bejelentést követően a
               bíróság a tartási kötelezettséget peres eljárás lefolytatása nélkül
               szünteti meg.
          (2)  A kötelezett a tartás megszüntetését kérheti, ha a körülmények megváltozása
               folytán a tartási kötelezettségének alapjául szolgáló feltételek nem állnak
               fenn, vagy a jogosult elmulasztotta az (1) bekezdés szerinti bejelentési
               kötelezettségét.

4:212. §       [A tartáshoz való jog és a tartási kötelezettség megszűnése]
          (1)  A tartáshoz való jog megszűnik a jogosult halálával, a határozott idő
               elteltével vagy a feltétel bekövetkeztével.
          (2)  A tartási kötelezettség a kötelezett halálával megszűnik. A kötelezett
               haláláig esedékessé vált és meg nem fizetett tartásdíj – az örökhagyó
               tartozásaiért fennálló felelősség szabályai szerint – átszáll az örökösre.

XXI. FEJEZET
A kiskorú gyermek tartása

4:213. §       [A rokontartás szabályainak alkalmazása]
               A szülőknek a kiskorú gyermekükkel szemben fennálló tartási
               kötelezettségére a rokontartás közös szabályait az e fejezetben foglalt
               eltérésekkel kell alkalmazni.

4:214. §       [A rászorultság vélelme]
               A kiskorú gyermek tartásra való rászorultságát vélelmezni kell. Ez a
               vélelem a gyermek nagykorúságának betöltése után is – legfeljebb a huszadik
               életévének betöltéséig – érvényesül, ha a gyermek középfokú iskolai
               tanulmányokat folytat.

4:215. §       [A szülő tartási kötelezettsége]
          (1)  A kiskorú gyermek tartására a szülő a saját szükséges tartásának
               korlátozásával is köteles. Ezt a rendelkezést nem kell alkalmazni, ha a
               gyermek indokolt szükségleteit munkával szerzett keresménye vagy vagyonának
               jövedelme fedezi, vagy a gyermeknek tartásra kötelezhető más egyenesági
               rokona van.
          (2)  Ha a gyermek tartása az (1) bekezdés alapján nem biztosítható, a
               gyámhatóság engedélyezheti, hogy a szülők a tartás költségeinek fedezésére
               a gyermek vagyonának állagát – meghatározott részletekben – igénybe vegyék.

4:216. §       [A gyermektartás módja]
          (1)  A gyermeket gondozó szülő a tartást természetben, a különélő szülő
               elsősorban pénzben teljesíti (a továbbiakban: gyermektartásdíj).
          (2)  A szülő akkor is kötelezhető gyermektartásdíj fizetésére, ha a gyermek az ő
               háztartásában él, de tartásáról nem gondoskodik.

4:217. §       [A szülők megegyezése a gyermektartásról]
          (1)  A gyermektartásdíj mértéke és megfizetésének módja tekintetében elsősorban
               a szülők megállapodása irányadó.
          (2)  A szülők megállapodhatnak abban is, hogy a gyermekétől különélő szülő a
               tartási kötelezettségének megfelelő vagyontárgy vagy pénzösszeg egyszeri
               juttatásával tesz eleget. A megállapodás akkor érvényes, ha abban
               meghatározzák azt az időszakot, amelynek tartamára a juttatás a tartást
               fedezi, és azt a gyámhatóság vagy perbeli egyezség esetén a bíróság
               jóváhagyja.
          (3)  A (2) bekezdés szerinti megállapodás ellenére a bíróság akkor ítélhet meg
               tartásdíjat, ha az a körülmények előre nem látható, lényeges változása
               miatt a gyermek érdekében vagy valamelyik fél súlyos érdeksérelmének
               elhárítása miatt indokolt.

4:218. §       [A gyermektartásdíj bírósági meghatározása]
          (1)  A gyermektartásdíjról a szülők megegyezésének hiányában a bíróság dönt.
          (2)  A gyermektartásdíj meghatározása során figyelembe kell venni:
               a)   a gyermek indokolt szükségleteit;
               b)   mindkét szülő jövedelmi viszonyait és vagyoni helyzetét;
               c)   a szülők háztartásában eltartott más – saját, mostoha vagy nevelt –
                    gyermeket és azokat a gyermekeket, akikkel szemben a szülőket tartási
                    kötelezettség terheli;
               d)   a gyermek saját jövedelmét; és
               e)   a gyermeknek és rá tekintettel az őt nevelő szülőnek juttatott
                    gyermekvédelmi, családtámogatási, társadalombiztosítási és szociális
                    ellátásokat.
          (3)  A gyermek indokolt szükségletei körébe tartoznak a megélhetéséhez,
               egészségügyi ellátásához, neveléséhez és taníttatásához szükséges
               rendszeres kiadások. Ha a gyermek érdekében olyan rendkívüli kiadás
               szükséges, amelynek fedezését a tartásdíj kellő előrelátás mellett sem
               biztosítja, a tartásra kötelezett e rendkívüli kiadás arányos részét is
               köteles megtéríteni.
          (4)  A tartásdíj összegét gyermekenként általában a kötelezett átlagos
               jövedelmének tizenöt-huszonöt százalékában kell meghatározni. Az átlagos
               jövedelem megállapításánál rendszerint a kötelezettnek a kereset
               megindítását megelőző egy évi összes jövedelmére figyelemmel kell lenni.

XXII. FEJEZET
A továbbtanuló nagykorú gyermek tartása

4:219. §       [A rokontartásra és a kiskorú gyermek tartására vonatkozó szabályok
          alkalmazása]
               A nagykorú gyermek tartására a rokontartás közös szabályait és a kiskorú
               gyermek tartására vonatkozó rendelkezéseket az e fejezetben foglalt
               eltérésekkel kell alkalmazni.

4:220. §       [A továbbtanuló nagykorú gyermek tartásra való jogosultsága]
          (1)  A továbbtanuló nagykorú, munkaképes gyermek a rászorultsági vélelem esetén
               kívül is jogosult a tartásra, ha szükséges tanulmányai indokolt időn belüli
               folytatása érdekében arra rászorul. A gyermeknek a szülőt a továbbtanulási
               szándékáról késedelem nélkül tájékoztatnia kell.
          (2)  Az (1) bekezdés szerinti tanulmánynak minősül az életpályára előkészítő
               szakképzettség megszerzéséhez szükséges képzés vagy tanfolyam, a felsőfokú
               végzettségi szintet biztosító alap- és mesterképzésben, valamint a
               felsőfokú szakképzésben folytatott tanulmányok folyamatos végzése. Nem
               érinti a tanulmányok folyamatosságát az a megszakítás, amely a jogosultnak
               nem róható fel.
          (3)  A szülő nem köteles nagykorú, továbbtanuló gyermekét eltartani, ha
               a)   a gyermek a tartásra érdemtelen;
               b)   a gyermek tanulmányi és vizsgakötelezettségének rendszeresen,
                    önhibájából nem tesz eleget; vagy
               c)   ezáltal a szülő saját szükséges tartását vagy kiskorú gyermekének
                    tartását veszélyeztetné.
          (4)  A nagykorú gyermek érdemtelen a tartásra akkor is, ha a tartásra
               kötelezettel kellő indok nélkül nem tart kapcsolatot.
          (5)  A szülő a huszonötödik életévét betöltött, továbbtanuló gyermekének
               tartására rendkívül indokolt esetben kötelezhető.

4:221. §       [A tartásdíj mértéke]
               A tartásdíj mértékének meghatározásánál a továbbtanuló gyermek indokolt
               szükségleteit, saját jövedelmét, vagyoni helyzetét, a tanulmányai
               folytatásához jogszabály által biztosított kedvezményeket, támogatásokat és
               a szülők teherbíró képességét kell figyelembe venni.

4:222. §       [Tájékoztatási kötelezettség a tanulmányok folytatásáról]
               A továbbtanuló gyermek képzését, tanulmányait biztosító intézmény a
               tartásdíj fizetésére kötelezett szülőt – kérelmére – köteles tájékoztatni a
               tanulmányok végzésének fennállásáról vagy megszűnéséről.

ÖTÖDIK RÉSZ
A GYÁMSÁG

XIV. CÍM
A GYÁMRENDELÉS

4:223. §       [Gyámság alatt álló kiskorú]
               Az a kiskorú, aki nem áll szülői felügyelet alatt, gyámság alá tartozik.

4:224. §       [A gyám feladatköre]
               A gyám – ha e törvény eltérően nem rendelkezik – a gyámsága alatt álló
               gyermek gondozója, nevelője, vagyonának kezelője és a gyermek törvényes
               képviselője.

4:225. §       [A gyámrendelés szükségességének bejelentése]
          (1)  A kiskorú gyermek közeli hozzátartozója és az a személy, akinek a
               gondozásában a gyermek él, köteles a gyámhatóságnak késedelem nélkül
               bejelenteni, ha a kiskorú részére gyám kirendelése szükséges. A bíróság
               vagy más hatóság is köteles értesíteni a gyámhatóságot, ha hivatalos
               eljárása során tudomást szerez arról, hogy valamely kiskorú részére gyámot
               kell rendelni. A gyámrendelés szükségességét bárki bejelentheti.
          (2)  A gyámot a gyámhatóság hivatalból rendeli ki.

4:226. §       [Nevezett gyám]
          (1)  A gyámság elsősorban azt illeti meg, akit a szülői felügyeletet gyakorló
               szülő közokiratban vagy végintézkedésben gyámul megnevezett. Ha a szülői
               felügyeletre egyaránt jogosult szülők eltérő gyámot neveztek meg, a gyermek
               érdekét mérlegelve a gyámhatóság határoz arról, hogy a gyámságot melyikük
               lássa el.
          (2)  A nevezett gyámot akkor lehet mellőzni, ha
               a)   a gyámságot nem vállalja;
               b)   e törvény szerint gyámságot nem viselhet;
               c)   a gyámság gyakorlásában akadályozva van; vagy
               d)   kirendelése a kiskorú érdekét veszélyeztetné.

4:227. §       [Rendelt gyám]
          (1)  Nevezett gyám hiányában a gyámhatóság elsősorban a gyámság ellátására
               alkalmas közeli hozzátartozót rendel gyámul. Ha ilyen hozzátartozó nincs, a
               gyámhatóság más hozzátartozót vagy arra alkalmas személyt rendel gyámul,
               elsősorban azok közül, akik a gyermek gondozásában, nevelésében már
               korábban részt vállaltak.
          (2)  A gyámhatóság – a gyermekvédelmi gyámság kivételével – rendszerint minden
               kiskorú részére külön gyámot rendel. Azonos helyen nevelkedő testvérek
               részére gyámul ugyanazt a személyt kell kirendelni, ha az a kiskorúak
               érdekével nem ellentétes.

4:228. §       [Az ítélőképes gyermek véleményének figyelembevétele]
               A gyámrendelés során az ítélőképessége birtokában lévő kiskorú gyermek
               véleményét – korára, érettségére tekintettel – megfelelő súllyal figyelembe
               kell venni. Nem rendelhető a tizennegyedik életévét betöltött gyermek
               gyámjául az, aki ellen a gyermek alapos okból, kifejezetten tiltakozik.

4:229. §       [Kötelező gyámrendelés]
               A gyermek gyámjául kell rendelni azt a személyt,
               a)   akinél a gyámhatóság a gyermeket ideiglenes hatállyal elhelyezte;
               b)   akinél a bíróság a gyermeket elhelyezte; vagy
               c)   aki a gyermeket a gyámhatóság hozzájárulásával családba fogadta.

4:230. §       [Gyermekvédelmi gyámság]
               Gyermekvédelmi gyámság alá tartozik különösen az a gyermek,
               a)   akit nevelésbe vettek;
               b)   akit ideiglenes hatállyal gyermekvédelmi nevelőszülőknél,
                    gyermekotthonban vagy más bentlakásos intézményben helyeztek el, és
                    szülője ellen a szülői felügyelet megszüntetése iránti per indult;
                    vagy
               c)   akinek a szülője hozzájárult gyermeke titkos örökbefogadásához.

4:231. §       [Többes gyámrendelés]
          (1)  A gyermek részére kivételesen több gyám is rendelhető. Többes
               gyámrendelésre akkor kerülhet sor, ha
               a)   a gyermeket saját háztartásukban nevelő házastársak közösen vállalják
                    a gyámságot;
               b)   a gyámság alá tartozó kiskorú két közeli hozzátartozója vállalja
                    együttesen a gyámságot;
               c)   a gyermek vagyonának kezelése és egyes más ügyeinek intézése különös
                    szakértelmet igényel; vagy
               d)   az a gyermekvédelmi gyámság alatt álló gyermek érdeke.
          (2)  A (1) bekezdés c) pontjában meghatározott esetben a gyámhatóságnak meg kell
               határoznia a gyámok feladatkörének pontos megosztását.
          (3)  Ha a gyám jogkörét túllépve jár el, jognyilatkozata harmadik személlyel
               szemben hatályos, de köteles a gyámsága alatt állónak a jognyilatkozattal
               okozott teljes kárát megtéríteni.

4:232. §       [A gyámság viselésének feltételei]
          (1)  Gyám lehet minden nagykorú személy, akivel szemben e törvényben
               meghatározott kizáró ok nem áll fenn, és személyében, körülményeiben
               alkalmas a gyámság ellátására.
          (2)  Gyámul – gyermekvédelmi gyám kivételével – az rendelhető, aki a gyámi
               tisztséget vállalja.

4:233. §       [Kizárás a gyámság viseléséből]
          (1)  Nem rendelhető gyámul az a személy,
               a)   aki cselekvőképességet érintő gondnokság alatt áll;
               b)   aki szülői felügyeletet megszüntető vagy közügyektől eltiltó jogerős
                    ítélet hatálya alatt áll;
               c)   akinek szülői felügyeleti joga azért szünetel, mert gyermekét
                    nevelésbe vették;
               d)   akinek a gyermekét örökbefogadhatónak nyilvánították; vagy
               e)   akit a szülői felügyelet gyakorlására jogosult szülő a gyámságból
                    közokiratban vagy végrendeletben kizárt.
          (2)  Ha a szülői felügyeletet gyakorló szülő azt a személyt zárta ki a
               gyámságból, akit a másik szülő gyámul nevezett, a kiskorú gyermek
               érdekeinek figyelembevételével a gyámhatóság dönti el, hogy melyik
               rendelkezés érvényesüljön.

XV. CÍM
A GYÁMSÁG GYAKORLÁSA

4:234. §       [A gyámság gyakorlása]
          (1)  A gyám a gyermek érdekeinek megfelelően köteles a tevékenységét gyakorolni.
               A gyámnak a tevékenysége során biztosítania kell, hogy az ítélőképessége
               birtokában lévő kiskorú az őt érintő döntések előkészítésében részt
               vehessen, véleményt nyilváníthasson.
          (2)  Ha e törvény eltérően nem rendelkezik, a szülői felügyeletet gyakorló szülő
               jogaira és kötelezettségeire vonatkozó rendelkezéseket megfelelően
               alkalmazni kell a gyám jogaira és kötelezettségeire.

4:235. §       [A gyám jogkörének korlátai]
          (1)  A gyám nem jogosult a gyermek nevének meghatározására vagy
               megváltoztatására, és nem adhat hozzájáruló nyilatkozatot a gyermek
               örökbefogadásához.
          (2)  A gyám jognyilatkozatainak érvényességéhez a gyámhatóság jóváhagyása
               szükséges, ha az a gyermek családi jogállására és az ezzel kapcsolatos
               perindításra vonatkozik.

4:236. §       [A gyám vagyonkezeléssel kapcsolatos jogai és kötelezettségei]
               A gyám köteles a gyermek pénzét és értéktárgyait – ha azokat a rendes
               vagyonkezelés szabályai szerint készen tartani nem kell – a gyámhatóságnak
               átadni.

4:237. §       [Gyámhatósági felügyelet a gyám működése felett]
          (1)  A gyám a tevékenységét a gyámhatóság rendszeres felügyelete –
               gyermekvédelmi gyámság esetén az irányítása – alatt látja el.
               Tevékenységéről bármikor köteles felvilágosítást adni a gyámhatóságnak.
          (2)  A gyámhatóság a gyám jogkörét korlátozhatja, és intézkedéseit a gyermek
               érdekében – hivatalból, a gyámság alatt álló gyermek vagy közeli
               hozzátartozója kérelmére – meg is változtathatja. E tekintetben közeli
               hozzátartozónak minősül a szülő akkor is, ha a szülői felügyeleti joga
               szünetel.
          (3)  A gyámhatóság a gyámság alatt álló kiskorú fontosabb ügyeiben
               határozathozatal előtt köteles meghallgatni a gyámot, az ítélőképessége
               birtokában lévő kiskorú gyermeket és indokolt esetben a kiskorú közeli
               hozzátartozóit.

4:238. §       [A gyám költségeinek és kiadásainak megtérítése]
          (1)  A gyermek megélhetését szolgáló juttatásokat – ha e törvény eltérően nem
               rendelkezik – a gyám részére kell folyósítani.
          (2)  A gyám a gyermek jövedelmét a gyermek szükséges tartására igénybe veheti.
               Ha a gyermeknek tartásra kötelezhető szülője nincs, a gyámhatóság
               engedélyezheti, hogy a gyám a tartás költségeinek fedezésére a gyermek
               vagyonának állagát – meghatározott részletekben – igénybe vegye.
          (3)  A gyám a gyámság ellátásával kapcsolatos indokolt kiadásainak, költségeinek
               megtérítését a gyermek jövedelméből igényelheti. Megfelelő jövedelem
               hiányában a kiadások, költségek megtérítéséről a gyámhatóság gondoskodik.
          (4)  A (2)–(3) bekezdésben foglaltak a gyermekvédelmi gyámra nem vonatkoznak.

4:239. §       [A gyám számadási kötelezettsége]
          (1)  A gyám a vagyonkezelésről – ha e törvény eltérően nem rendelkezik –
               évenként köteles a gyámhatóságnak számot adni.
          (2)  Ha a gyámság alatt álló jövedelme nem haladja meg a jogszabályban
               meghatározott mértéket, a gyám számára – a gyermekvédelmi gyám kivételével
               – a gyámhatóság egyszerűsített számadást engedélyezhet. Ha a gyámságot
               közeli hozzátartozó látja el, a gyám az egyszerűsített számadási
               kötelezettség alól is mentesíthető.
          (3)  A gyámhatóság a gyámot az (1)–(2) bekezdésben meghatározott eseteken kívül
               indokolt esetben – hivatalból, a korlátozottan cselekvőképes gyámság alatt
               álló vagy hozzátartozója kérelmére – eseti számadásra kötelezheti.

XVI. CÍM
A GYÁMSÁGNAK ÉS A GYÁM TISZTSÉGÉNEK MEGSZŰNÉSE

4:240. §       [A gyámságnak és a gyám tisztségének megszűnése]
          (1)  A gyámság megszűnik, ha a gyámság alatt álló meghal, szülői felügyelet alá
               kerül vagy nagykorúságát eléri.
          (2)  A gyám tisztsége megszűnik
               a)   a gyámság megszűnésével;
               b)   a gyám halálával;
               c)   a gyám felmentésével; vagy
               d)   a gyám elmozdításával.

4:241. §       [A gyám felmentése]
          (1)  A gyámhatóság a gyámot felmenti, ha
               a)   a gyám fontos okból felmentését kéri;
               b)   a gyám alkalmatlannak bizonyul a gyámi tisztségre; vagy
               c)   a kirendelést követően szerez a gyámhatóság tudomást olyan akadályról,
                    vagy utólag keletkezik olyan akadály, amely miatt a gyám gyámságot nem
                    viselhet.
          (2)  A gyámhatóság kivételesen felmentheti a gyámot, ha a gyermek érdekében más
               személy gyámként való kirendelése indokolt.

4:242. §       [A gyám elmozdítása]
          (1)  A gyámhatóság a gyámot elmozdítja, ha a gyám jogaival visszaél,
               kötelességét elhanyagolja vagy olyan cselekményt követ el, amellyel a
               gyámsága alatt álló gyermek érdekeit súlyosan sérti vagy veszélyezteti,
               vagy amely miatt a feladat ellátására méltatlanná válik.
          (2)  Ha alaposan feltételezhető, hogy a gyámot el kell mozdítani, és a késedelem
               veszéllyel járhat, a gyámhatóság a gyámot tisztségéből felfüggeszti.

4:243. §       [A gyám kötelezettségei a gyámi tisztség megszűnésekor]
          (1)  A gyám tisztségének megszűnése után köteles a gyámhatóságnak működéséről
               jelentést, az általa kezelt vagyonról végszámadást előterjeszteni.
          (2)  A gyám ellen számadási kötelezettsége alapján támasztható követelések a
               gyámot a vagyonkezelés alól felmentő határozat közlésétől számított egy év
               alatt évülnek el. Ha a követelés alapjául szolgáló ok később jutott az
               érdekelt tudomására, a határidőt a tudomásszerzéstől kell számítani,
               feltéve, hogy a követelés a rendes elévülés szabályai szerint még nem évült
               el.

4:244. §       [A gyám kártérítési felelőssége]
               A gyám a gyámsága alatt álló gyermeknek a vagyonkezelés során okozott
               kárért a szerződésen kívül okozott kárért való felelősség általános
               szabályai szerint felel.

ÖTÖDIK KÖNYV
DOLOGI JOG

ELSŐ RÉSZ
A BIRTOK

I. CÍM
A BIRTOK ÉS A BIRTOKVÉDELEM

I. FEJEZET
A birtok. A birtok megszerzése és elvesztése

5:1. §         [Birtokos]
          (1)  Birtokos az, aki a dolgot sajátjaként vagy a dolog időleges birtokára
               jogosító jogviszony alapján hatalmában tartja.
          (2)  Olyan birtokos mellett, aki a dolog időleges birtokára jogosító jogviszony
               alapján tényleges hatalmában tartja a dolgot (albirtokos), birtokosnak kell
               tekinteni azt is, akitől a tényleges hatalmat gyakorló a birtokát
               származtatja (főbirtokos).
          (3)  Birtokos az is, akitől a dolog jogalap nélkül időlegesen más személy
               tényleges hatalmába került.

5:2. §         [A birtok megszerzése]
               A dolog birtokát megszerzi, akinek a dolog tényleges hatalmába jut.

5:3. §         [Birtokátruházás]
          (1)  A birtok átruházása a dolog feletti tényleges hatalomnak az erre irányuló
               megállapodás alapján való átengedésével valósul meg. A birtokátruházásra a
               szerződés létrejöttére és érvényességére vonatkozó szabályokat kell
               megfelelően alkalmazni.
          (2)  A birtokátruházás a birtokos és a birtok megszerzőjének erre irányuló
               megállapodásával megvalósul, ha
               a)   a birtokot megszerző fél a dolgot albirtokosként már birtokában
                    tartja; vagy
               b)   az átruházó fél a dolgot albirtokosként továbbra is birtokában tartja.
          (3)  A birtokátruházás a birtokos dolog feletti tényleges hatalmának
               megszüntetésével megvalósul, ha ebben a birtokos és a birtok megszerzője
               megállapodnak.
          (4)  Ha a dolog harmadik személy birtokában van, a birtokátruházás a dolog
               kiadása iránti igénynek a birtokot szerző félre való átruházásával
               megvalósul, ha ebben a birtokos és a birtokot szerző fél megállapodnak.

5:4. §         [A birtok elvesztése]
          (1)  A birtokot a birtokos elveszti, ha a dolog feletti tényleges hatalom
               gyakorlásával véglegesen felhagy, vagy ha a dolog birtokát más szerzi meg.
          (2)  A birtok nem vész el azzal, hogy a birtokos a tényleges hatalom
               gyakorlásában időlegesen akadályoztatva van.
          (3)  A birtokos halálával vagy jogutódlással való megszűnésével a dolog birtoka
               a hagyaték megnyílásával vagy a jogutódlással az örökösre vagy a jogutódra
               száll át. Az örökös vagy a jogutód birtokosi helyzetét az örökhagyó vagy a
               más jogelőd birtokláshoz való jogcíme határozza meg.

II. FEJEZET
A birtokvédelem

5:5. §         [A birtokost megillető birtokvédelem]
          (1)  A birtokost birtokvédelem illeti meg, ha birtokától jogalap nélkül
               megfosztják vagy birtoklásában jogalap nélkül háborítják (a továbbiakban:
               tilos önhatalom).
          (2)  A birtokost a birtokvédelem mindenkivel szemben megilleti, annak
               kivételével, akitől a birtokot tilos önhatalommal szerezte meg.
          (3)  Az albirtokos jogcíme szerint részesül birtokvédelemben a főbirtokossal
               szemben.
          (4)  Közös birtok esetén a birtokvédelem mindegyik birtokost önállóan megilleti,
               és bármelyik birtokos követelheti a dolog közös birtokba bocsátását.
          (5)  A közös birtokosok egymással szemben a jogcímük szerint jogosultak
               birtokvédelemre.

5:6. §         [Önhatalom]
          (1)  A tilos önhatalom ellen a birtokos – a birtok megvédéséhez szükséges
               mértékben – önhatalommal is felléphet.
          (2)  Az elveszett birtok visszaszerzése érdekében önhatalommal akkor lehet
               fellépni, ha a más birtokvédelmi eszköz igénybevételével járó időveszteség
               a birtokvédelmet meghiúsítaná.

5:7. §         [Birtokper]
          (1)  Tilos önhatalom esetén a birtokos az eredeti birtokállapot helyreállítását
               vagy a zavarás megszüntetését kérheti a bíróságtól.
          (2)  A bíróság a birtokláshoz való jogosultság alapján dönt. A békés
               birtoklásban megzavart fél jogosultságát vélelmezni kell.

5:8. §         [Birtokvédelem a tényleges birtoklási helyzet alapján]
          (1)  A birtokos egy éven belül a jegyzőtől is kérheti az eredeti birtokállapot
               helyreállítását vagy a zavarás megszüntetését.
          (2)  A jegyző elrendeli az eredeti birtokállapot helyreállítását és a
               birtoksértőt a birtoksértő magatartástól eltiltja; kivéve, ha nyilvánvaló,
               hogy az, aki birtokvédelmet kért, nem jogosult a birtoklásra vagy
               birtoklásának megzavarását tűrni volt köteles. A jegyző – kérelemre
               –jogosult a hasznok, a károk és a költségek kérdésében is határozni.
          (3)  A jegyző határozata ellen közigazgatási úton jogorvoslatnak helye nincs. Az
               a fél, aki a jegyző birtokvédelem kérdésében hozott határozatát sérelmesnek
               tartja, a határozat kézbesítésétől számított tizenöt napon belül a
               bíróságtól a másik féllel szemben indított perben kérheti a határozat
               megváltoztatását.
          (4)  A jegyzőnek a birtoklás kérdésében hozott határozatát a meghozatalától
               számított három napon belül végre kell hajtani. A keresetindításnak a
               jegyző által hozott határozat végrehajtására nincs halasztó hatálya,
               kivéve, ha a jegyző a hasznok, károk és költségek kérdésében is határozatot
               hozott, és az érdekelt fél ebben a kérdésben vagy a birtoklás kérdésében
               pert indított.
          (5)  A bíróság elrendelheti a birtoklás kérdésében a jegyző által hozott
               határozat végrehajtásának felfüggesztését, ha a rendelkezésre álló adatok
               alapján a határozat megváltoztatása várható.

II. CÍM
JOGALAP NÉLKÜLI BIRTOKLÁS

5:9. §         [A jogalap nélküli birtokos helyzete és kiadási kötelezettsége]
          (1)  Aki jogalap nélkül van a dolog birtokában, köteles a dolgot a birtoklásra
               jogosultnak kiadni.
          (2)  A jogalap nélküli birtokos a dolog kiadását megtagadhatja, amíg a
               birtoklással kapcsolatosan őt megillető igényeket ki nem elégítik. Nem
               tagadhatja meg a dolog kiadását az, aki a dolgot bűncselekménnyel vagy
               egyébként erőszakos vagy alattomos úton szerezte meg.
          (3)  A jogalap nélküli birtokos jogállására, ha e törvény eltérően nem
               rendelkezik, a megbízás nélküli ügyvitel szabályai irányadók.

5:10. §        [A jogalap nélküli birtokos megtérítési igénye és elviteli joga]
          (1)  A jogalap nélküli birtokos követelheti a dologra fordított szükséges
               költségei megtérítését – a dolog fenntartásával rendszerint együtt járó
               kisebb kiadások kivételével – és elviheti az általa létesített berendezési
               és felszerelési tárgyakat.
          (2)  A jogalap nélküli birtokos jóhiszeműsége esetén a hasznokkal nem fedezett
               hasznos költségei megtérítését is követelheti, rosszhiszeműsége esetén a
               jogalap nélküli gazdagodás szabályai szerint követelhet megtérítést.
          (3)  A jogalap nélküli birtokos az elvitel jogát az állag sérelme nélkül
               gyakorolhatja.

5:11. §        [A dolog hasznainak kiadása és a jogalap nélküli birtokos felelőssége]
          (1)  A jogalap nélküli birtokos köteles a jogosultnak kiadni a dolog meglevő
               hasznait, kivéve, ha ellenszolgáltatás fejében jutott birtokához és
               jóhiszemű volt.
          (2)  A jóhiszemű jogalap nélküli birtokos az addig terjedő időre, amíg a
               birtokot tőle a jegyző vagy a bíróság előtt vissza nem követelik, az
               elfogyasztott vagy beszedni elmulasztott hasznok értékének megtérítésére
               nem köteles, és a dologban bekövetkezett károkért nem felelős. A jóhiszemű
               jogalap nélküli birtokos a dolog visszakövetelése ellenére sem köteles
               azoknak az elfogyasztott vagy beszedni elmulasztott hasznok értékének
               megfizetésére, amelyeket vélt jogának megfelelően a visszakövetelésig
               beszedett vagy beszedhetett volna, és nem felel azokért a károkért sem,
               amelyek a dologban vélt jogának gyakorlása következtében keletkeztek.
          (3)  A rosszhiszemű jogalap nélküli birtokos köteles megfizetni azoknak a
               hasznoknak az értékét, amelyeket elfogyasztott vagy beszedni elmulasztott,
               továbbá a szerződésen kívül okozott károkért való felelősség szabályai
               szerint köteles megtéríteni a dologban bekövetkezett mindazon károkat,
               amelyek a jogosultnál nem következtek volna be.

5:12. §        [A jogalap nélküli birtokos joga a dolog értékesítésére és felhasználására]
          (1)  Ha a jogosult a dolgot megfelelő határidő alatt felszólításra nem szállítja
               el, és annak máshol való elhelyezése aránytalan nehézséggel vagy a
               költségek előlegezésével járna, a jogalap nélküli birtokos a dolgot
               értékesítheti vagy felhasználhatja.
          (2)  A gyorsan romló vagy az olyan a dolgot, amelynél a késedelem jelentős
               értékveszteséggel járna – ha lehetséges – értékesíteni kell vagy fel kell
               használni.
          (3)  Az értékesítésből befolyt összeg vagy a felhasznált dolog ellenértéke a
               jogosultat illeti meg.
          (4)  A jogalap nélküli birtokos helyzetére egyebekben a jogalap nélküli
               gazdagodás szabályait kell alkalmazni.

MÁSODIK RÉSZ
A TULAJDONJOG

III. CÍM
A TULAJDONJOG ÁLTALÁNOS SZABÁLYAI

III. FEJEZET
A tulajdonjog általában

5:13. §        [A tulajdonjog]
          (1)  A tulajdonost tulajdonjogának tárgyán – jogszabály és mások jogai által
               megszabott korlátok között – teljes és kizárólagos jogi hatalom illeti meg.
          (2)  A tulajdonost megilleti különösen a birtoklás, a használat, a hasznosítás,
               a hasznok szedésének és a rendelkezés joga.
          (3)  A tulajdonosnak joga van minden jogosulatlan behatás kizárására.

IV. FEJEZET
A tulajdonjog tárgyai

5:14. §        [A dolog]
          (1)  A birtokba vehető testi tárgy tulajdonjog tárgya lehet.
          (2)  A dologra vonatkozó szabályokat megfelelően alkalmazni kell a pénzre és az
               értékpapírokra, valamint a dolog módjára hasznosítható természeti erőkre.
          (3)  A dologra vonatkozó szabályokat az állatokra a természetüknek megfelelő
               eltéréseket megállapító törvényi rendelkezések figyelembevételével kell
               alkalmazni.

5:15. §        [Alkotórész]
               A tulajdonjog kiterjed mindarra, ami a dologgal olyképpen van tartósan
               egyesítve, hogy az elválasztással a dolog vagy elválasztott része
               elpusztulna, illetve az elválasztással értéke vagy használhatósága
               számottevően csökkenne.

5:16. §        [Tartozék]
               A tulajdonjog kétség esetén kiterjed arra is, ami nem alkotórész ugyan, de
               a dolog rendeltetésszerű használatához vagy épségben tartásához rendszerint
               szükséges vagy azt elősegíti.

5:17. §        [Az ingatlanon fennálló tulajdonjog terjedelme]
          (1)  Az ingatlanon fennálló tulajdonjog a föld feletti légi térre és a föld
               alatti földtestre az ingatlan hasznosítási lehetőségeinek határáig terjed.
          (2)  Az ingatlanon fennálló tulajdonjog a föld méhének kincseire és a természeti
               erőforrásokra nem terjed ki.

5:18. §        [Az épület és a föld tulajdonjoga]
          (1)  Az épület tulajdonjoga – ha az épület és a föld tulajdonosa eltérően nem
               állapodnak meg – a földtulajdonost illeti meg.
          (2)  Az ingatlan tulajdonosa rendelkezhet úgy, hogy a földet és a rajta álló
               épületet önálló ingatlanokként jegyezzék be az ingatlan-nyilvántartásba.

5:19. §        [A földhasználat szerződéses szabályozása a föld és az épület tulajdonosa
          között]
          (1)  Ha a földtulajdonos és az épület tulajdonosa az épület létesítésével és a
               föld használatával kapcsolatos jogaikat és kötelezettségeiket szerződésben
               szabályozzák, e szerződés harmadik személlyel szemben akkor hatályos, ha
               azt az ingatlan-nyilvántartásba feljegyezték.
          (2)  A földtulajdonos és az épület tulajdonosa megállapodhatnak abban, hogy az
               épület tulajdonosa az épületet a földtulajdonos hozzájárulásával
               idegenítheti el vagy terhelheti meg. Az épület tulajdonosa a föld
               tulajdonosától a hozzájárulás megadását követelheti, ha az elidegenítés
               vagy a terhelés az épület tulajdonosát terhelő kötelezettségek teljesítését
               vagy az épület létesítésének a szerződésben rögzített célját nem
               veszélyezteti.

5:20. §        [Elővásárlási jog az épület és a föld elváló tulajdona esetén]
               Ha a föld és a rajta álló épület tulajdonjoga elválik, a földtulajdonost az
               épületre, az épület tulajdonosát a földre elővásárlási jog illeti meg.

IV. CÍM
A TULAJDONJOG TARTALMA ÉS VÉDELME

V. FEJEZET
A birtokláshoz való jog

5:21. §        [A birtoklás joga]
               A tulajdonost megilleti a birtoklás joga és a birtokvédelem.

VI. FEJEZET
A használat és a hasznok szedésének joga

1. Általános szabályok

5:22. §        [Használat, hasznok szedése, terhek viselése és veszélyviselés]
               A tulajdonos jogosult a dolgot használni és a dolog hasznait szedni; viseli
               a dologgal járó terheket és a dologban beállott azt a kárt, amelynek
               megtérítésére senkit sem lehet kötelezni.

5:23. §        [A dolog használatának általános magánjogi korlátja]
               A tulajdonos a dolog használata során köteles tartózkodni minden olyan
               magatartástól, amellyel másokat, különösen a szomszédokat szükségtelenül
               zavarná, vagy amellyel jogaik gyakorlását veszélyeztetné.

2. Egyes szomszédjogok

5:24. §        [A földtámasz joga]
               A tulajdonos nem foszthatja meg a szomszédos épületet a szükséges
               földtámasztól anélkül, hogy más megfelelő rögzítésről ne gondoskodnék.

5:25. §        [A szomszédos telek igénybevétele]
          (1)  Ha közérdekű munkálatok elvégzése, állatok befogása, az áthajló ágak
               gyümölcsének összegyűjtése, az ágak és gyökerek eltávolítása céljából vagy
               más fontos okból szükséges, a tulajdonos kártalanítás ellenében köteles a
               földjére való belépést megengedni.
          (2)  A tulajdonos a szomszédos földet kártalanítás ellenében használhatja, ha ez
               a földjén való építkezéshez, bontási, átalakítási vagy karbantartási
               munkálatok elvégzéséhez szükséges.

3. A használat különös esetei

5:26. §        [A szükséghelyzet]
          (1)  Másnak életét, testi épségét vagy vagyonát közvetlenül fenyegető és más
               módon el nem hárítható veszély esetén a tulajdonos köteles tűrni, hogy
               dolgát a veszély megszüntetése céljából a szükséges mértékben igénybe
               vegyék, felhasználják vagy abban kárt okozzanak. Más vagyonát fenyegető
               veszély esetén ez a kötelezettség a tulajdonost akkor terheli, ha a
               fenyegető kár előreláthatóan jelentős mértékben meghaladja azt a kárt,
               amely a tulajdonost a behatás következtében érheti.
          (2)  A tulajdonos a szükséghelyzetbe került személytől kártalanítást, attól, aki
               a veszély megszüntetése során indokolatlanul nagy kárt okozott, a
               szerződésen kívül okozott károkért való felelősség szabályai szerint
               kártérítést követelhet.
          (3)  Ha több személy életét, testi épségét vagy vagyonát fenyegető veszélyt
               egyes veszélyeztetett tárgyak feláldozásával hárítanak el, az ebből eredő
               kárt, ha e tárgyak feláldozása szükséges volt, veszélyeztetett érdekeik
               arányában valamennyien viselik; ezt a szabályt kell alkalmazni a veszély
               elhárítására fordított szükséges költség megosztására is.

5:27. §        [A közérdekű használat]
          (1)  Az ingatlan tulajdonosa tűrni köteles, hogy az erre jogszabályban
               feljogosított személyek – a feladataik ellátásához szükséges mértékben – az
               ingatlant időlegesen használják, arra használati jogot szerezzenek vagy az
               azon fennálló tulajdonjogot egyébként korlátozzák. Ebben az esetben az
               ingatlan tulajdonosát a korlátozás mértékének megfelelő kártalanítás illeti
               meg.
          (2)  Ha a korlátozás az ingatlan rendeltetésszerű használatát lehetetlenné teszi
               vagy jelentős mértékben akadályozza, a tulajdonos az ingatlan kisajátítását
               kérheti.

4. Túlépítés

5:28. §        [A jóhiszemű túlépítés]
          (1)  Ha a tulajdonos jóhiszeműen földjének határain túl építkezett, a szomszéd
               követelheti, hogy a túlépítő
               a)   a beépített rész használatáért és a beépítéssel okozott
                    értékcsökkenésért adjon kártalanítást;
               b)   a beépített részt vásárolja meg, ha a föld megosztható; vagy
               c)   az egész földet vásárolja meg.
          (2)  A szomszéd az egész földjének megvásárlását akkor követelheti a
               túlépítőtől, ha
               a)   a föld fennmaradó része a túlépítés következtében használhatatlanná
                    válik; vagy
               b)   a földdel kapcsolatos valamely jog vagy foglalkozás gyakorlása a
                    túlépítés következtében lehetetlenné vagy számottevően költségesebbé
                    válik.
          (3)  A bíróság a szomszéd által választott jogkövetkezmény helyett az (1)
               bekezdésben meghatározott más jogkövetkezményt alkalmazhat. Nem alkalmazhat
               a bíróság olyan jogkövetkezményt, amelynek alkalmazása ellen mindkét fél
               tiltakozik.

5:29. §        [A rosszhiszemű túlépítés]
          (1)  Ha a túlépítő rosszhiszemű volt, vagy ha a szomszéd a túlépítés ellen olyan
               időben tiltakozott, amikor a túlépítőnek az eredeti állapot helyreállítása
               még nem okozott volna aránytalan károsodást, a szomszéd követelheti, hogy a
               túlépítő
               a)   az épületet bontsa le; vagy
               b)   a saját földjét és az épületet – a föld és az épület értékének
                    megtérítése ellenében – bocsássa tulajdonába.
          (2)  Az (1) bekezdésben foglaltak mellett a szomszédot – választása szerint –
               megilletik a jóhiszemű túlépítésre vonatkozó szabályokban foglaltak
               szerinti jogok.
          (3)  A lebontás és az eredeti állapot helyreállításának költségei a túlépítőt
               terhelik. A túlépítőt megilleti a beépített anyag elvitelének joga.

VII. FEJEZET
A rendelkezési jog

1. A rendelkezési jog általános szabályai

5:30. §        [A rendelkezési jog tartalma]
          (1)  A tulajdonost megilleti az a jog, hogy a dolog birtokát, használatát vagy
               hasznai szedésének jogát másnak átengedje, azt biztosítékul adja vagy más
               módon megterhelje, továbbá hogy a tulajdonjogát másra átruházza vagy azzal
               felhagyjon.
          (2)  Ingatlan tulajdonjogával felhagyni nem lehet.

2. Az elidegenítési és terhelési tilalom

5:31. §        [Elidegenítési és terhelési tilalom alapítása]
          (1)  Tulajdonjog tárgyára vonatkozó jog biztosítása érdekében a tulajdonos
               harmadik személlyel szemben hatályosan a tulajdonjog tárgyára elidegenítési
               és terhelési tilalmat vagy elidegenítési tilalmat alapíthat. Ingatlan
               esetén az ingatlan-nyilvántartásban azt a jogot is fel kell tüntetni,
               amelynek biztosítására a tilalom szolgál.
          (2)  Az elidegenítési és terhelési tilalom, valamint az elidegenítési tilalom az
               azzal biztosított jog megszűnésével megszűnik.

5:32. §        [Az elidegenítési és terhelési tilalom hatása]
          (1)  Az elidegenítési és terhelési tilalomba ütköző rendelkezéshez a jogosult
               hozzájárulása szükséges. Az elidegenítési és terhelési tilalommal
               ellentétes rendelkezés hatálytalan azzal szemben, akinek jogát a tilalom
               biztosítja. Az elidegenítési és terhelési tilalommal ellentétes rendelkezés
               a tilalommal biztosított jog jogosultjának a rendelkezés jogosultjához
               intézett hozzájáruló nyilatkozatával hatályossá válik.
          (2)  Az ellenérték fejében jogot szerző jóhiszemű személyek jogszerzését az
               elidegenítési és terhelési tilalom nem korlátozza.
          (3)  Az elidegenítési és terhelési tilalomra vonatkozó rendelkezéseket
               megfelelően alkalmazni kell, ha a dolgon csak elidegenítési tilalom áll
               fenn, vagy ha a rendelkezés jogát a tilalom más módon korlátozza.

5:33. §        [Elidegenítési és terhelési tilalom jogszabály vagy bírósági határozat
          alapján]
               A jogszabályban vagy bírósági határozattal meghatározott személyek javára
               megállapított elidegenítési és terhelési tilalomra a szerződéssel
               létesített elidegenítési és terhelési tilalomra vonatkozó szabályokat kell
               alkalmazni.

5:34. §        [Az elidegenítési és terhelési tilalomba ütköző rendelkezés ingatlan-
          nyilvántartási bejegyezhetősége]
               Ingatlanra bejegyzett vagy ingatlanon jogszabály vagy bírósági határozat
               alapján ingatlan-nyilvántartási bejegyzés nélkül is fennálló elidegenítési
               és terhelési tilalom esetén a tulajdonjog változása vagy az ingatlan
               megterhelése az elidegenítési és terhelési tilalom jogosultjának
               hozzájáruló nyilatkozata esetén jegyezhető be az ingatlan-nyilvántartásba.

VIII. FEJEZET
A tulajdonjog védelme

5:35. §        [A tulajdoni igények elévülésének kizártsága]
               A tulajdoni igények nem évülnek el.

5:36. §        [A tulajdonjog védelme]
          (1)  A tulajdonos követelheti a jogellenes beavatkozás vagy behatás
               megszüntetését és a jogalap nélküli birtokostól a dolog kiadását.
          (2)  Ha az albirtokos a dolog birtokát jogosulatlanul engedte át harmadik
               személynek, a tulajdonos a harmadik személytől az albirtokos nevében
               követelheti, hogy a dolgot az albirtokosnak adja vissza. Ha az albirtokos a
               dolog átvételét megtagadja, a tulajdonos a dolog kiadását saját részére
               követelheti.
          (3)  Olyan tulajdonos dolog kiadása iránti igényével szemben, aki a dolog
               tulajdonjogát tényleges átadás nélkül, a dolog kiadása iránti követelés
               átengedése útján szerezte meg, a dolog birtokosát mindazok a kifogások
               megilletik, amelyek a dolog kiadása iránti követelést átruházó
               tulajdonosnak a dolog kiadására irányuló követelésével szemben is
               megillették volna.
          (4)  A tulajdonos a birtokvédelem szabályai szerint önhatalommal is kizárhat
               vagy elháríthat minden olyan jogellenes beavatkozást vagy behatást, amely
               tulajdonjogának gyakorlását akadályozza, korlátozza vagy lehetetlenné
               teszi.

5:37. §        [Ingatlan-nyilvántartási igény]
               Ha az ingatlantulajdonos a tulajdonjogot ingatlan-nyilvántartáson kívül
               szerezte, igényt tarthat arra, hogy tulajdonjogát az ingatlan-
               nyilvántartásba bejegyezzék.

V. CÍM
A TULAJDONJOG MEGSZERZÉSE

IX. FEJEZET
Tulajdonszerzés átruházással

5:38. §        [Az átruházás]
          (1)  Ingó dolog tulajdonjogának átruházással való megszerzéséhez az átruházásra
               irányuló szerződés vagy más jogcím és erre tekintettel a dolog birtokának
               átruházása szükséges.
          (2)  Ingatlan tulajdonjogának átruházással való megszerzéséhez az átruházásra
               irányuló szerződés vagy más jogcím és erre tekintettel a tulajdonjog
               átruházásának az ingatlan-nyilvántartásba való bejegyzése szükséges.

5:39. §        [Nem tulajdonostól való tulajdonszerzés]
          (1)  Átruházással a dolog tulajdonosától lehet a tulajdonjogot megszerezni.
          (2)  A kereskedelmi forgalomban jóhiszeműen és ellenérték fejében szerző
               megszerzi az átruházással az ingó dolog tulajdonjogát akkor is, ha az
               átruházó nem volt tulajdonos.
          (3)  Kereskedelmi forgalomban való szerzésnek minősül az, ha a vevő olyan
               eladótól vásárol, aki az adásvételi szerződést jogszerűen folytatott,
               üzletszerű gazdasági tevékenysége körében, saját nevében köti meg.
          (4)  A tulajdonjognak a (2) bekezdés szerinti megszerzésével megszűnnek a
               harmadik személynek a dolgot terhelő olyan jogai, amelyek az átruházás
               előtt keletkeztek, és amelyek fennállása tekintetében a tulajdonjogot
               megszerző fél jóhiszemű volt.

5:40. §        [Tulajdonszerzés pénzen és értékpapíron]
               Akire pénzt vagy az értékpapírok átruházására vonatkozó szabályok szerint
               értékpapírt ruháznak át, tulajdonossá lesz akkor is, ha az átruházó nem
               volt tulajdonos.

X. FEJEZET
Tulajdonszerzés hatósági határozattal és hatósági árverés útján

5:41. §        [Tulajdonszerzés hatósági határozattal vagy hatósági árverés útján]
          (1)  Aki a dolgot hatósági határozat vagy hatósági árverés útján jóhiszeműen
               szerzi meg, tulajdonossá válik, tekintet nélkül arra, hogy korábban ki volt
               a tulajdonos.
          (2)  A tulajdonjogot hatósági határozattal megszerző jogosult – ha a hatósági
               határozat eltérően nem rendelkezik – ingó dolog esetén a dolog birtokának
               átruházásával, ingatlan esetén tulajdonjogának ingatlan-nyilvántartási
               bejegyzésével szerzi meg.
          (3)  Hatósági árverés esetén az árverési vevő a tulajdonjogot az ingó dolog
               birtokának a hatósági árverést végző általi átruházásával, ingatlan esetén
               a tulajdonjog ingatlan-nyilvántartási bejegyzésével szerzi meg.
          (4)  A dolog tulajdonának hatósági határozattal vagy hatósági árverés útján való
               megszerzésével megszűnnek a harmadik személynek a dolgot terhelő jogai,
               kivéve, ha a hatósági határozattal vagy hatósági árverés útján szerző e
               jogok tekintetében nem volt jóhiszemű.

5:42. §        [Az állam kártalanítás nélküli tulajdonszerzése hatósági határozattal]
          (1)  Ha az állam jogszabály erejénél fogva, valamint bírósági vagy más hatósági
               határozattal kártalanítás nélkül szerez tulajdonjogot, a dolog értékének
               erejéig felel a volt tulajdonosnak a tulajdonszerzéskor – jogszabály,
               bírósági és más hatósági határozat vagy visszterhes szerződés alapján –
               jóhiszemű személlyel szemben fennálló kötelezettségéért. Az állam
               felelőssége akkor áll fenn, ha a jogosult a volt tulajdonos vagyonára
               végrehajtást vezetett, és a végrehajtás során a követelés nem nyert
               kielégítést.
          (2)  Az állam tulajdonszerzése nem érinti a jóhiszemű harmadik személy javára az
               ingatlan-nyilvántartásban bejegyzett jogokat.

XI. FEJEZET
A kisajátítás

5:43. §        [Kisajátítás]
          (1)  Kisajátítással ingatlan tulajdonjoga kivételesen, közérdekű célra,
               azonnali, teljes és feltétlen kártalanítás ellenében szerezhető meg.
          (2)  A kártalanítás nyújtására az köteles, aki a kisajátítás alapján a tulajdont
               megszerzi.

XII. FEJEZET
Az elbirtoklás

5:44. §        [Az elbirtoklás feltételei és jogi hatása]
          (1)  Elbirtoklás útján megszerzi a dolog tulajdonjogát, aki a dolgot ingatlan
               esetén tizenöt, ingó dolog esetén tíz éven át sajátjaként szakadatlanul
               birtokolja.
          (2)  Ingó dolog tulajdonjogának elbirtoklásával megszűnnek a harmadik személynek
               a dolgot terhelő olyan jogai, amelyek az elbirtokló birtokának megszerzése
               előtt keletkeztek, és amelyekre nézve az elbirtoklás ideje szintén eltelt,
               kivéve, ha az elbirtokló a harmadik személy jogának fennállása tekintetében
               nem volt jóhiszemű.
          (3)  Elidegenítési és terhelési tilalom fennállása nem zárja ki az
               elbirtoklással való tulajdonszerzést, ha az elbirtoklás feltételei
               egyébként fennállnak.
          (4)  Az elbirtoklásra vonatkozó általános szabályok szerint birtokolható el a
               dolog tulajdoni hányada is.

5:45. §        [A jogcímes elbirtoklás]
               Az elbirtoklás öt év elteltével következik be, ha a birtokos az ingatlan
               birtokát a tulajdonostól olyan írásbeli szerződéssel szerezte, amelynek
               alapján a tulajdonjogának ingatlan-nyilvántartási bejegyzését követelhetné,
               ha a szerződés az ehhez megkívánt alakszerűségi követelményeknek
               megfelelne, és a birtokos az ellenszolgáltatást teljesítette.

5:46. §        [Jogutódlás az elbirtoklásban]
               Az új birtokos saját elbirtoklásának idejéhez hozzászámíthatja azt az időt,
               amely jogelődjének birtoklása idején már elbirtoklási időnek minősült.

5:47. §        [Az elbirtoklás kizártsága]
          (1)  Aki bűncselekménnyel vagy egyébként erőszakos vagy alattomos úton jutott a
               dolog birtokához, elbirtoklás útján nem szerez tulajdonjogot.
          (2)  Ingatlan tulajdonjogát elbirtoklás útján nem lehet megszerezni, ha az
               elbirtoklás feltételei a föld egy részére vonatkozóan állnak fenn, és a
               föld nem osztható meg.

5:48. §        [Az elbirtoklási idő nyugvása]
               Ha a tulajdonos menthető okból nincs abban a helyzetben, hogy tulajdonosi
               jogait gyakorolhassa, az akadály megszűnésétől számított egy évig az
               elbirtoklás akkor sem következik be, ha egyébként az elbirtoklási idő már
               eltelt vagy abból egy évnél kevesebb volna hátra.

5:49. §        [Az elbirtoklás megszakadása]
          (1)  Az elbirtoklás megszakad, ha
               a)   a tulajdonos a dolog kiadása iránti követelését bírósági úton
                    érvényesíti;
               b)   a tulajdonos a dologgal kapcsolatban tulajdonosi jogát gyakorolja;
                    vagy
               c)   a birtokos a birtokot akaratán kívül elveszti, és azt egy éven belül
                    nem szerzi vissza, vagy egy éven belül nem kéri a bíróságnál, hogy a
                    dolog újabb birtokosa a dolgot adja vissza.
          (2)  Ha az elbirtoklás megszakad, a birtoklásnak addig eltelt ideje nem vehető
               figyelembe, és az elbirtoklás a megszakadást okozó körülmény elmúltával
               újból kezdődik.

XIII. FEJEZET
Tulajdonszerzés terméken, terményen és szaporulaton

5:50. §        [Tulajdonszerzés terméken, terményen és szaporulaton]
          (1)  Akinek más dolgán olyan joga van, amely őt a termékek, a termények vagy a
               szaporulat tulajdonbavételére jogosítja – ha ezek tulajdonjogát korábban
               nem szerezte meg –, az elválással tulajdonjogot szerez. Ha a jogosultnak
               nincs birtokában az a dolog, amelyből a termék, a termény vagy a szaporulat
               származik, a birtokbavétellel válik tulajdonossá.
          (2)  Ha valakinek az a joga, amely őt a termékek, a termények vagy a szaporulat
               tulajdonbavételére jogosítja megszűnik, mielőtt ezeken tulajdonjogot
               szerzett volna, eltérő megállapodás hiányában követelheti, hogy a
               tulajdonos vagy az új jogosult a termékek, a termények, a szaporulat,
               továbbá a munkája értékének arányában és máshonnan meg nem térülő
               költekezései erejéig a jogalap nélküli gazdagodás szabályai szerint
               nyújtson megtérítést.
          (3)  A jóhiszemű birtokos addig az időpontig, amíg rosszhiszeművé nem válik,
               vagy a dolgot tőle a bíróság vagy a jegyző előtt vissza nem követelik, az
               elválással tulajdonjogot szerez a terméken, terményen és dolog
               szaporulatán.

XIV. FEJEZET
A növedék

5:51. §        [Tulajdonszerzés a növedéken]
               A föld tulajdonosa megszerzi mindazoknak a dolgoknak a tulajdonjogát,
               amelyek utóbb váltak a föld alkotórészévé, kivéve, ha az valamely
               jogviszony alapján mást illet.

XV. FEJEZET
Tulajdonszerzés gazdátlan javakon

5:52. §        [Tulajdonszerzés gazdátlan javakon]
          (1)  Gazdátlan ingó dolog tulajdonjogát megszerzi, aki a dolgot tulajdonszerzés
               szándékával birtokba veszi.
          (2)  Gazdátlan az az ingó dolog, amely még senkinek sem volt a tulajdona vagy
               amelynek birtoklásával a tulajdonos a tulajdonról való lemondás szándékával
               felhagyott.

XVI. FEJEZET
A vadak és a halak tulajdonjogának megszerzése

5:53. §        [Tulajdonszerzés vadakon és halakon]
          (1)  A vadak, továbbá a folyóvizekben és a természetes tavakban élő halak,
               valamint más hasznos víziállatok az állam tulajdonában vannak.
          (2)  A vadászterületen elejtett, elfogott vagy elhullott vad annak a vadászatra
               jogosultnak a tulajdonába kerül, akinek a vadászterületén az elejtés,
               elfogás vagy elhullás történt, feltéve, hogy a vadászati jogosultsága erre
               a vadra kiterjedt. Ilyen jogosultság hiányában a vadon az a más
               vadászterületen vadászatra jogosult szerez tulajdonjogot, akinek
               területéről a vad kiváltott, ha az elejtett, elfogott vagy elhullott vadra
               jogosult volt vadászni.
          (3)  A kifogott hal és más hasznos víziállat tulajdonjogát a halászati jog
               gyakorlására jogosult szerzi meg.

XVII. FEJEZET
A találás

5:54. §        [Tulajdonszerzés találással]
          (1)  Ha valaki feltehetően más tulajdonában álló, elveszett dolgot talál és azt
               birtokba veszi, megszerzi annak tulajdonjogát, ha arra igényt tart feltéve,
               hogy
               a)   megtett mindent annak érdekében, hogy a dolgot a tulajdonos
                    visszakaphassa; és
               b)   a dolog tulajdonosa vagy az átvételre jogosult más személy a
                    találástól számított egy éven belül, élő állat esetén három hónapon
                    belül, a dologért nem jelentkezik.
          (2)  Ha a dolgot többen találják meg, a találótársakat a találó jogai
               együttesen, egymás között egyenlő arányban illetik meg és kötelességei
               egyetemlegesen terhelik. Találótárs az is, aki a dolgot elsőként felfedezte
               és annak birtokbavételére törekedett, de végül más vette azt előbb
               birtokba.

5:55. §        [A találó kötelezettsége]
          (1)  A találó köteles a talált dolgot a találástól számított nyolc napon belül a
               dolog elvesztőjének, tulajdonosának, a dolog átvételre jogosult más
               személynek vagy a találás helye szerint illetékes jegyzőnek átadni.
          (2)  A jegyzőnek való átadáskor a találó nyilatkozni köteles arra nézve, hogy
               igényt tart-e a dolog tulajdonjogára. A találó igénybejelentéséről a jegyző
               igazolást ad.

5:56. §        [A jegyző eljárása]
          (1)  Ha az átadott dolog átvételére jogosult személye megállapítható, a jegyző a
               dolgot késedelem nélkül átadja a jogosultnak.
          (2)  Ha az átvételre jogosult személye nem állapítható meg, a jegyző a dolgot az
               átadástól számított három hónapon át megőrzi. Ha ez idő alatt a jogosult
               nem jelentkezik, a dolgot – ha ennek tulajdonjogára az átadáskor igényt
               tartott – a találónak ki kell adni.

5:57. §        [A találó jogainak korlátai és a dolgot terhelő jogok sorsa]
          (1)  A találó a neki kiadott dolgot állagának sérelme nélkül használhatja,
               azonban azt nem idegenítheti el, nem terhelheti meg és használatát másnak
               nem engedheti át.
          (2)  A jogosult tulajdonszerzésével a harmadik személynek a dolgot terhelő jogai
               megszűnnek.

5:58. §        [A talált dolog értékesítése]
          (1)  Ha a jogosult a dologért az átadástól számított három hónap alatt nem
               jelentkezett, és a találó az átadáskor nem tartott igényt a dolog
               tulajdonjogára, a jegyző a talált dolgot értékesíti.
          (2)  A talált dolgok értékesítésére a közigazgatási végrehajtás keretében
               lefoglalt vagy zár alá vett vagyontárgyak értékesítésére vonatkozó
               rendelkezéseket kell megfelelően alkalmazni.

5:59. §        [Közönség számára nyitva álló helyen talált dolog]
          (1)  A közönség számára nyitva álló épületben vagy helyiségben, továbbá
               közforgalmú közlekedési és szállítási vállalat szállítóeszközén talált
               dolgot a találó köteles az üzemeltető alkalmazottjának késedelem nélkül
               átadni. Az ilyen dolog tulajdonjogára a találó nem tarthat igényt.
          (2)  Ha a talált dolog átvételére jogosult személye megállapítható, az
               üzemeltető őt értesíti és jelentkezése esetén részére a dolgot késedelem
               nélkül átadja.
          (3)  Ha az átvételére jogosult személye nem állapítható meg, az üzemeltető a
               dolgot az átadástól számított három hónapon át megőrzi, vagy – ha a
               megőrzésre lehetősége nincs – azt az átadástól számított nyolc napon belül
               a jegyzőnek átadja.
          (4)  Ha a jogosult a dologért három hónap alatt nem jelentkezik, az üzemeltető
               vagy a jegyző azt értékesíti.

5:60. §        [A nem eltartható vagy nem megőrizhető dolog esetén követendő eljárás]
               Ha a talált dolog nem tartható el vagy nem őrizhető meg, a jegyző, a
               hivatal vagy a vállalat az értékesítéséről késedelem nélkül gondoskodik.

5:61. §        [A tulajdonos jogai]
               Ha a jogosult az értékesítés előtt jelentkezik, a dolgot részére ki kell
               adni, az értékesítés után történő jelentkezés esetén a befolyt összeget ki
               kell neki fizetni. Elveszti a jogosult a dolog tulajdonjogára vagy az
               értékesítés során befolyt összegre vonatkozó igényét, ha a találástól
               számított egy éven belül nem jelentkezik.

5:62. §        [Találódíj]
          (1)  Ha a talált dolog nagyobb értékű, és annak tulajdonjogát a találó nem
               szerzi meg, a találó méltányos összegű találódíjra jogosult, ha mindent
               megtett annak érdekében, hogy a tulajdonos a dolgot visszakaphassa. A
               találódíj a találótársakat egyenlő arányban illeti meg.
          (2)  A találó a talált dolog kiadását költségkövetelésének és találódíjának
               kielégítéséig megtagadhatja.
          (3)  A találót ezek a jogok akkor is megilletik, ha a talált dolgot a hatóságnak
               adta át. A hatóság a dolgot vagy az értékesítéséből befolyt vételárat a
               találó hozzájárulásával adhatja ki az átvételre jogosultnak, kivéve, ha az
               átvételre jogosult a dolog értékét a hatóságnál letétbe helyezi. A letétbe
               helyezett összeg a letett dolog helyébe lép.

5:63. §        [A tulajdonjog és az értékesítés során befolyt vételár sorsa, ha a jogosult
          nem jelentkezik]
               Ha a talált dolog tulajdonosa, elvesztője vagy az átvételre jogosult más
               személy az egyéves, élő állat esetén három hónapos határidőn belül nem
               jelentkezik, és a dolgon a találó sem szerez tulajdonjogot, a tulajdonjog
               vagy a dolog értékesítéséből befolyt vételár az államot illeti.

5:64. §        [Kincstalálás]
          (1)  Ha valaki olyan értékes dolgot talált, amelyet ismeretlen személyek
               elrejtettek, vagy amelynek tulajdonjoga egyébként feledésbe ment, köteles
               azt az államnak felajánlani.
          (2)  Ha az állam a dologra nem tart igényt, annak tulajdonát a találó szerzi
               meg; ellenkező esetben a találó a dolog értékéhez mérten megfelelő díjra
               jogosult.
          (3)  Ha az (1) bekezdésben megjelölt talált tárgy a védett kulturális javak
               körébe tartozik, annak tulajdonjoga az államot illeti meg.

XVIII. FEJEZET
A feldolgozás, az átalakítás, az egyesülés, a vegyülés, a hozzáépítés, az átépítés, a
beépítés és a ráépítés

5:65. §        [Feldolgozás és átalakítás]
          (1)  Aki idegen dolog feldolgozásával vagy átalakításával a maga számára
               jóhiszeműen új dolgot állít elő, a dolog tulajdonosának választása szerint
               köteles a dolog értékét megtéríteni vagy munkája értékének megtérítése
               ellenében az új dolog tulajdonjogát átengedni.
          (2)  Ha a munka értéke a feldolgozott vagy átalakított dolog értékét lényegesen
               meghaladja, a dolog tulajdonosa a dolog értékének megtérítését követelheti.
          (3)  Ha a feldolgozó vagy átalakító rosszhiszemű volt, a választás joga az anyag
               tulajdonosát illeti.
          (4)  Ha az anyag tulajdonosa az új dolog tulajdonjogát választja, csak
               gazdagodását köteles megtéríteni.
          (5)  Ha az új dolog tulajdonjogát a feldolgozó szerzi meg, harmadik személynek a
               dolgot terhelő joga megszűnik. Ha az új dolog tulajdona az anyag
               tulajdonosáé, az anyagot terhelő jog az új dolgot is terheli.

5:66. §        [Egyesülés és vegyülés]
          (1)  Ha több személy dolgai úgy egyesülnek vagy vegyülnek, hogy azokat csak
               aránytalan károsodás, aránytalan költekezés árán vagy egyáltalán nem lehet
               szétválasztani, a dolgok – egyesülés vagy vegyülés időpontjában fennálló –
               értéke arányában közös tulajdon keletkezik.
          (2)  Ha az egyesült vagy vegyült dolgok valamelyikét az egyesülés vagy vegyülés
               folytán keletkező új dolog többi eleméhez képest – értékénél, minőségénél
               és gazdasági céljánál vagy egyéb oknál fogva – főalkotórésznek kell
               tekinteni, ennek tulajdonosa választhat, hogy az egyesüléssel vagy
               vegyüléssel keletkezett dolgot a többi tulajdonos kártalanítása ellenében
               tulajdonába veszi vagy kártalanítás ellenében azoknak átengedi.
          (3)  A választási jog nem illeti meg azt, aki az egyesülést vagy vegyülést
               rosszhiszeműen maga idézte elő. Ilyen esetben a rosszhiszemű volt
               tulajdonos csak a gazdagodás megtérítését követelheti.
          (4)  Ha az egyesüléssel vagy vegyüléssel keletkezett dolog e törvény szabályai
               szerint közös tulajdonba kerül, harmadik személyeknek az egyesüléssel vagy
               vegyüléssel érintett egyes dolgokat terhelő jogai az e dolgok helyébe lépő
               tulajdoni hányadokat terhelik. Ha az egyik dolgot jog terheli, és az
               egyesüléssel vagy vegyüléssel keletkezett dolog a másik dolog tulajdonosáé
               lesz, a dolgot terhelő jog, ha e törvény eltérően nem rendelkezik,
               megszűnik. A dolgot terhelő jog az egyesüléssel vagy vegyüléssel
               keletkezett dologra száll át, ha ez a terhelt dolog tulajdonosáé lesz.

5:67. §        [A feldolgozott, átalakított, egyesült vagy összevegyült dolog
          értékesítése]
          (1)  Ha a feldolgozott, az átalakított, az egyesült vagy az összevegyült dolog
               tulajdonjogára egyik fél sem tart igényt, azt értékesíteni kell, és a
               vételárat a jogosultak között a tulajdoni hányad arányában fel kell
               osztani.
          (2)  Ilyen esetben azt a felet, aki csak gazdagodása mértékéig igényelhet
               megtérítést, a vételárból legfeljebb a teljes kártalanításra jogosultak
               kielégítése után fennmaradó összeg illeti meg.

5:68. §        [Hozzáépítés]
          (1)  Ha valaki saját anyagával jóhiszeműen a más tulajdonában levő épülethez
               hozzáépít, és ezzel az ingatlan értékét jelentősen növeli, az építő és az
               épület tulajdonosa eltérő megállapodásának hiányában közös tulajdon
               keletkezik (a továbbiakban: hozzáépítés). Az egyes tulajdoni hányadok
               mértékét az egész ingatlan és a hozzáépített rész értékének a hozzáépítés
               befejezésének időpontja szerint meghatározott arányában kell megállapítani.
          (2)  A hozzáépítésnek nem minősülő építési munka ellenértéke a jogalap nélküli
               gazdagodás szabályai szerint követelhető.
          (3)  A rosszhiszemű hozzáépítésre a rosszhiszemű ráépítés szabályait kell
               megfelelően alkalmazni.

5:69. §        [Beépítés]
          (1)  Ha valaki idegen anyagnak a felhasználásával úgy építkezik, hogy a
               felhasznált anyag a telek alkotórészévé válik, a beépítéssel az anyag – ha
               az anyag és a telek tulajdonosa eltérően nem állapodnak meg – a telek
               tulajdonosáé lesz.
          (2)  Ha valaki idegen anyagot úgy épít be, hogy a felhasznált anyag az épület
               alkotórészévé válik, a beépítéssel az anyag – ha az anyag és az épület
               tulajdonosa eltérően nem állapodnak meg – az épület tulajdonosáé lesz.

5:70. §        [Ráépítés]
          (1)  Ha valaki anélkül, hogy erre jogosult lenne, jóhiszeműen idegen földre
               épít, az épület tulajdonjogát a földtulajdonos szerzi meg, köteles azonban
               gazdagodását a ráépítőnek megfizetni. A bíróság a földtulajdonos kérelmére
               a ráépítőt kötelezheti a földnek vagy – ha a föld megosztható – a föld
               megfelelő részének a megvásárlására.
          (2)  A ráépítő szerzi meg a földnek vagy a föld megfelelő részének
               tulajdonjogát, ha az épület értéke a földnek vagy a föld megfelelő részének
               értékét lényegesen meghaladja. A bíróság a földtulajdonos kérelmére azt is
               megállapíthatja, hogy a ráépítő az épület tulajdonjogát szerezte meg; ebben
               az esetben a ráépítőt a földre használati jog illeti meg.

5:71. §        [Rosszhiszemű ráépítés]
          (1)  Rosszhiszemű ráépítés esetén és abban az esetben, ha a földtulajdonos a
               ráépítés ellen olyan időben tiltakozott, amikor a ráépítőnek az eredeti
               állapot helyreállítása még nem okozott volna aránytalan károsodást, a
               túlépítés szabályait kell megfelelően alkalmazni.
          (2)  Rosszhiszemű a ráépítő, ha az építkezés megkezdése előtt tudta vagy a
               körülmények alapján tudnia kellett volna, hogy az építés a tulajdonos
               tulajdonjogát sérti.

5:72. §        [A közös tulajdonra vonatkozó szabályok]
               E fejezet szabályait kell megfelelően alkalmazni abban az esetben is, ha a
               tulajdonostárs a közös tulajdonban lévő dolgot dolgozza fel vagy alakítja
               át, a közös tulajdonban lévő épületet bővíti, építi át vagy ahhoz
               hozzáépít, illetve ha a közös tulajdonban lévő ingatlanra a tulajdonostárs
               épít rá.

VI. CÍM
KÖZÖS TULAJDON ÉS TÁRSASHÁZ

XIX. FEJEZET
A közös tulajdon

5:73. §        [A közös tulajdon fogalma]
          (1)  A dolgon fennálló tulajdonjog meghatározott hányadok szerint több személyt
               is megillethet.
          (2)  Kétség esetén a tulajdonostársak tulajdoni hányada egyenlő.

5:74. §        [A tulajdonostársak joga a birtoklásra és használatra]
               A tulajdonostársak mindegyike jogosult a dolog birtoklására és
               használatára; e jogot azonban egyik tulajdonostárs sem gyakorolhatja a
               többiek jogainak és a dologhoz fűződő lényeges jogi érdekeinek sérelmére.

5:75. §        [A közös tulajdon hasznainak szedése, költségviselés és veszélyviselés]
               A dolog hasznai a tulajdonostársakat tulajdoni hányaduk arányában illetik
               meg; ilyen arányban terhelik őket a dologgal kapcsolatos kiadások, a közös
               tulajdoni viszonyból eredő kötelezettségek, és ugyanilyen arányban viselik
               a dologban beállott kárt is.

5:76. §        [A közös tulajdon állagának megóvása]
               Az állag megóvásához és fenntartásához feltétlenül szükséges munkálatokat
               bármelyik tulajdonostárs jogosult elvégezni; az ilyen kiadások ráeső részét
               mindegyik tulajdonostárs köteles viselni. Ilyen kiadások előtt a
               tulajdonostársakat lehetőség szerint értesíteni kell.

5:77. §        [Több dologból létrejövő közös tulajdon anyagain fennálló jogok sorsa]
               Ha közös tulajdon több dologból jön létre, harmadik személyeknek a közös
               tulajdon keletkezése előtt a dolgokat terhelő jogai a külön dolgok helyébe
               lépő tulajdoni hányadokat terhelik.

5:78. §        [Határozathozatal]
          (1)  A tulajdonostársak – ha eltérően nem rendelkeznek – szótöbbséggel
               határoznak a közös tulajdont érintő kérdésekben. Minden tulajdonostársat
               tulajdoni hányada arányában illeti meg szavazati jog.
          (2)  A tulajdonostársak egyhangú határozata szükséges
               a)   a rendes gazdálkodás körét meghaladó kiadásokhoz;
               b)   az egész dolog feletti tulajdonjog átruházásához, az egész dolog
                    megterheléséhez vagy az egész dologra kiterjedő
                    kötelezettségvállaláshoz.

5:79. §        [A szótöbbséggel hozott határozat bíróság előtti megtámadása]
          (1)  Ha a határozat az okszerű gazdálkodást sérti vagy a kisebbség jogi
               érdekeinek lényeges sérelmével jár, a kisebbség a határozatot a bíróságnál
               megtámadhatja. A megtámadásnak a határozat végrehajtására nincs halasztó
               hatálya; a bíróság a végrehajtást szükség esetén felfüggesztheti.
          (2)  Ezt a szabályt kell alkalmazni akkor is, ha a tulajdonostársak között
               vitás, hogy a tervezett munkálat feltétlenül szükséges-e az állag
               megóvásához és fenntartásához.
          (3)  Határozat hiányában a birtoklást, a használatot vagy a hasznosítás módját a
               bíróság bármelyik tulajdonostárs kérelmére a tulajdoni hányadoknak, a
               tulajdonostársak jogainak és a dologhoz fűződő jogi érdekeinek, valamint az
               okszerű gazdálkodás követelményeinek megfelelően szabályozhatja.

5:80. §        [Rendelkezési jog a saját tulajdoni hányaddal]
               Saját tulajdoni hányadával a tulajdonostárs jogosult rendelkezni.

5:81. §        [Elővásárlási, előbérleti és előhaszonbérleti jog]
          (1)  A tulajdonostárs tulajdoni hányadára a többi tulajdonostársat harmadik
               személlyel szemben elővásárlási, előbérleti és előhaszonbérleti jog illeti
               meg.
          (2)  Ha az eladó számára nyilvánvaló, hogy az ingatlannak ingatlan-
               nyilvántartáson kívüli résztulajdonosai is vannak, részéről az ajánlat
               közlésének kötelezettsége azokkal szemben is az általános szabályok szerint
               áll fenn. Ingatlan-nyilvántartáson kívüli résztulajdonosok esetén a közlési
               kötelezettség elmulasztásából folyó jogkövetkezmények nem alkalmazhatók
               azzal a jogot szerzővel szemben, aki a szerződés megkötésénél jóhiszeműen
               járt el.
          (3)  A tulajdonostársak az elővásárlási, előbérleti vagy előhaszonbérleti jogot
               az érintett tulajdoni hányadra tulajdoni hányaduk arányában gyakorolhatják.
               Ha közöttük megegyezés nem jön létre, de van olyan tulajdonostárs, aki –
               akár másik tulajdonostárssal közösen – az érintett tulajdoni hányadra az
               ajánlatot magáévá teszi, az elővásárlási, előbérleti vagy előhaszonbérleti
               jog egyedül őt vagy őket illeti meg. Ha több ilyen – egyedül fellépő –
               tulajdonostárs van, közülük a tulajdonos választ; az elővásárlási,
               előbérleti vagy előhaszonbérleti jog a választott tulajdonostársat illeti
               meg.
          (4)  A külön jogszabályban biztosított elővásárlási jog megelőzi a
               tulajdonostársat e törvény alapján megillető elővásárlási jogot.
          (5)  A tulajdonostárs az elővásárlási jogot végrehajtási árverés esetén is
               gyakorolhatja.

5:82. §        [A közös tulajdon védelme]
               A közös tulajdon védelmében bármelyik tulajdonostárs önállóan is felléphet.

5:83. §        [A közös tulajdon megszüntetése iránti igény]
          (1)  A közös tulajdon megszüntetését bármelyik tulajdonostárs követelheti; az e
               jogról való lemondás semmis.
          (2)  A közös tulajdon megszüntetését a bíróság nem rendelheti el, ha a közös
               tulajdon megszüntetése alkalmatlan időre esik.

5:84. §        [A közös tulajdon megszüntetése]
          (1)  A közös tulajdon tárgyait elsősorban természetben kell megosztani. A közös
               tulajdon tárgyait vagy azok egy részét – ha ez a tulajdonostársak
               körülményeire tekintettel indokolt – megfelelő ellenérték fejében a bíróság
               egy vagy több tulajdonostárs tulajdonába adhatja. Ehhez a tulajdonjogot
               megszerző tulajdonostárs beleegyezése szükséges, kivéve, ha a bíróság a
               közös tulajdonban álló ingatlanrészt az abban lakó tulajdonostárs
               tulajdonába adja, és ez nem sérti a benne lakó méltányos érdekeit.
          (2)  Ha a közös tulajdon más módon nem szüntethető meg, vagy a természetbeni
               megosztás jelentős értékcsökkenéssel járna vagy gátolná a rendeltetésszerű
               használatot, a közös tulajdon tárgyait értékesíteni kell, és a vételárat
               kell a tulajdonostársak között megfelelően felosztani. A tulajdonostársakat
               az elővásárlási jog harmadik személlyel szemben az értékesítés során is
               megilleti.
          (3)  A közös tulajdon tárgyának a tulajdonostárs tulajdonába adása esetén a
               megfelelő ellenértéket, az árverés útján való értékesítésnél a legkisebb
               vételárat a bíróságnak ítéletében kell megállapítania. Az ítéletben
               megállapított legkisebb vételárat a végrehajtás során sem a végrehajtó, sem
               a bíróság nem változtathatja meg.
          (4)  Ha olyan ingatlan közös tulajdonát kell megszüntetni, amelyben az egyik
               tulajdonostárs benne lakik, a bíróság őt az ingatlan elhagyására kötelezi,
               vagy – ha az ingatlan elhagyására kötelezés a benne lakó tulajdonostárs
               méltányos érdekét sérti – részére a tulajdoni hányadával arányos használati
               jogot alapít. A használati jog értékcsökkentő hatását az ingatlanban maradó
               tulajdonostársnak kell viselnie mind a magához váltás folytán fizetendő
               ellenértéknek, mind az árverési vételár felosztási arányának a
               meghatározásánál. A használati jog bíróság által meghatározott és törvény
               által biztosított terjedelmének jelentős túllépése esetén a bíróság a
               tulajdonos kérelmére a használati jogot megszünteti.
          (5)  Az ingatlanon fennálló közös tulajdon – ha a társasház létesítésének
               feltételei egyébként fennállnak – az ingatlan társasházzá alakításával is
               megszüntethető. Ha a közös tulajdont társasházzá alakítással a bíróság
               szünteti meg, a társasház alapító okiratát a bíróság ítélete pótolja.
          (6)  A bíróság nem alkalmazhatja a közös tulajdon megszüntetésének olyan módját,
               amely ellen valamennyi tulajdonostárs tiltakozik.

XX. FEJEZET
A társasház

5:85. §        [A társasház]
          (1)  Társasház jön létre, ha az ingatlanon az alapító okiratban meghatározott,
               műszakilag megosztott, legalább két önálló lakás vagy nem lakás céljára
               szolgáló helyiség, vagy legalább egy önálló lakás és egy nem lakás céljára
               szolgáló helyiség a tulajdonostársak külön tulajdonába, a külön
               tulajdonként meg nem határozott épületrész, épületberendezés, helyiség,
               illetve lakás viszont a tulajdonostársak közös tulajdonába kerül.
          (2)  Ha a földrészlet, amelyen az épület áll, nem tartozik a közös tulajdonba,
               arra a tulajdonostársakat földhasználati jog illeti meg.
          (3)  A közös tulajdon tárgyát képező ingatlanrész tulajdoni hányada a külön
               tulajdonba tartozó lakással és nem lakás céljára szolgáló helyiséggel
               együtt önálló ingatlan.
          (4)  A közös tulajdonra vonatkozó, az egyes tulajdonostársakat megillető
               tulajdoni hányad és a lakásra, illetve a nem lakás céljára szolgáló
               helyiségre vonatkozó tulajdonjog egymástól függetlenül nem ruházható át és
               nem terhelhető meg.
          (5)  A társasháztulajdonra a közös tulajdon szabályait kell megfelelően
               alkalmazni.

HARMADIK RÉSZ
A KORLÁTOLT DOLOGI JOGOK

VII. CÍM
A ZÁLOGJOG

XXI. FEJEZET
A zálogjog létrejötte

5:86. §        [A zálogjog]
          (1)  Zálogjoga alapján a zálogjogosult a követelésének biztosítására szolgáló
               vagyontárgyból (a továbbiakban: zálogtárgy) más követeléseket megelőző
               sorrendben kielégítést kereshet, ha a biztosított követelés kötelezettje (a
               továbbiakban: személyes kötelezett) nem teljesít.
          (2)  A kielégítési jogot – ha e törvény másképpen nem rendelkezik – a
               zálogtárgyra az elzálogosítás után szerzett jogok nem érintik.

5:87. §        [A zálogjog létrejötte]
               A zálogjog létrejön, ha
               a)   a zálogjogosult és a zálogkötelezett megalapítja a zálogjogot; és
               b)   a zálogkötelezett rendelkezési joggal bír a zálogtárgy fölött.

5:88. §        [A zálogjog alapítása]
               Zálogjog megalapításához zálogszerződés és erre tekintettel
               a)   a zálogjog megfelelő nyilvántartásba való bejegyzése (jelzálogjog);
                    vagy
               b)   a zálogtárgy birtokának a zálogjogosult részére történő átruházása
                    (kézizálogjog) szükséges.

5:89. §        [A zálogszerződés]
          (1)  A zálogszerződésben a zálogkötelezett és a zálogjogosult zálogjognak
               meghatározott zálogtárgyon és – ha e törvény eltérően nem rendelkezik –
               meghatározott követelés biztosítása céljából való alapításában állapodnak
               meg.
          (2)  A zálogszerződés alapján a zálogkötelezett köteles
               a)   kézizálogjog esetén a zálogjogosult részére átruházni a zálogtárgy
                    birtokát vagy az a feletti hatalmat;
               b)   jelzálogjog esetén megadni a zálogjog bejegyzéséhez szükséges
                    hozzájárulást; illetve
               c)   a zálogjogosult választása szerint, az elzálogosított követelés
                    kötelezettjét írásban értesíteni a zálogjog megalapításáról, vagy az
                    erről szóló nyilatkozatot a zálogjogosult részére kiadni.
          (3)  A zálogszerződés létrejöttéhez a zálogtárgy és a biztosított követelés
               meghatározása szükséges.
          (4)  A zálogtárgy fajta és mennyiség szerint vagy más, a zálogtárgy
               azonosítására alkalmas körülírással is meghatározható. A meghatározás
               magában foglalhat olyan vagyontárgyat is, amely még nem létezik, vagy amely
               felett a zálogkötelezettet nem illeti meg a rendelkezési jog.
          (5)  A zálogjoggal biztosított követelést annak azonosítására alkalmas módon –
               az alapul fekvő egy vagy több jogviszonyra utalással és az összeg
               meghatározásával vagy a biztosított követelés azonosítására alkalmas más
               hasonló módon – kell meghatározni. A meghatározás magában foglalhat olyan
               követelést is, amely még nem jött létre.
          (6)  A zálogszerződést írásba kell foglalni. Kézizálogjog esetén a
               zálogszerződést pótolhatja a zálogjogosult által kiállított értékpapír,
               amely a zálogjogosulttal szemben feljogosítja az okirat birtokosát arra,
               hogy az értékpapírban meghatározott összeg ellenében, az értékpapírban
               meghatározott időtartamon belül megkapja a zálogtárgyat.

5:90. §        [Fogyasztói zálogszerződés]
               Ha a zálogkötelezett természetes személy, és a zálogtárgy elsősorban a
               zálogkötelezett szakmája, önálló foglalkozása vagy üzleti tevékenysége
               körébe nem tartozó célra használatos, továbbá a zálogjoggal biztosított
               követelés nem a kötelezett szakmája, önálló foglalkozása vagy üzleti
               tevékenysége körébe tartozó jogviszonyból fakad, a zálogszerződésre
               vonatkozó rendelkezéseket az alábbi eltérésekkel kell alkalmazni:
               a)   zálogtárgy a zálogkötelezett tulajdonában álló, egyedileg
                    meghatározott vagyontárgy vagy olyan vagyontárgy lehet, amelynek
                    tulajdonjogát a zálogkötelezett a zálogjogosult által nyújtott
                    kölcsön, illetve fizetési haladék segítségével szerzi meg;
               b)   a biztosított követelés meghatározásának tartalmaznia kell a követelés
                    – járulékok nélküli – összegének megjelölését, vagy azt az összeget,
                    amelynek erejéig a zálogjogosult a zálogtárgyból kielégítést kereshet.

5:91. §        [A zálogszerződés felek közötti hatálya]
               A zálogszerződés alapján a feleket egymással szemben a zálogjog
               megalapítása hiányában is megilletik mindazok a jogok és terhelik mindazok
               a kötelezettségek, amelyeket e törvény a zálogjogosult és a zálogkötelezett
               számára megállapít.

5:92. §        [Törvényes zálogjog]
               A zálogszerződést pótolja a jogszabály olyan rendelkezése, amely alapján
               valamely követelés jogosultját zálogjog illet meg.

5:93. §        [A jelzálogjog bejegyzése]
          (1)  A jelzálogjogot
               a)   ingatlan esetén az ingatlan-nyilvántartásba;
               b)   ingó dolog, valamint jog és követelés esetén a hitelbiztosítéki
                    nyilvántartásba
               kell bejegyezni.
          (2)  Ha az ingó dolog tulajdonjogát vagy a jog fennállását közhiteles
               nyilvántartás (a továbbiakban: lajstrom) tanúsítja, a jelzálogjog
               megalapításához a megfelelő lajstromba való bejegyzés szükséges.
          (3)  Az ingatlan-nyilvántartásba és a lajstromba való bejegyzésre a
               zálogszerződés vagy a zálogkötelezett bejegyzési engedélye alapján kerülhet
               sor, ha
               a)   a zálogszerződés vagy a bejegyzési engedély egyedileg meghatározza a
                    zálogtárgyat; és
               b)   a zálogkötelezett a dolognak vagy jognak az ingatlan-nyilvántartás
                    vagy lajstrom szerinti tulajdonosa vagy jogosultja.
          (4)  A hitelbiztosítéki nyilvántartásba való bejegyzésre egyedileg vagy
               körülírással meghatározott zálogtárgy tekintetében kerülhet sor. A
               bejegyzésnek nem akadálya, ha a bejegyezni kívánt zálogtárgy a bejegyzés
               időpontjában nem létezik, vagy azon a zálogkötelezettet nem illeti meg a
               rendelkezési jog.

5:94. §        [A birtokátruházás kézizálogjog esetén]
          (1)  A birtokátruházást pótolja, ha a dolgot a zálogjogosult és a
               zálogkötelezett közös birtokban tartja, vagy részükre harmadik személy mint
               zálogtartó őrzi.
          (2)  Ha a dolog harmadik személy albirtokos birtokában van, és a birtok
               átruházása a dolog kiadása iránti igénynek az átruházásával történik, a
               kézizálogjog megalapításához az is szükséges, hogy a tulajdonos az
               albirtokost az elzálogosításról értesítse.
          (3)  Nem jön létre a kézizálogjog, ha a birtokátruházás a tulajdonos és a
               zálogjogosult erre irányuló megállapodásával megy végbe oly módon, hogy a
               tulajdonos albirtokosként továbbra is a dolog birtokában marad.

5:95. §        [Az óvadék alapítása]
          (1)  Óvadék
               a)   pénzen és értékpapíron,
               b)   fizetésiszámla-követelésen, illetve betétszerződésből eredő
                    követelésen vagy egyébként jogszabály rendelkezése szerint
                    számlavezetőként erre feljogosított intézmény által vezetett számlán
                    nyilvántartott követelésen (a továbbiakban e cím alkalmazásában:
                    fizetésiszámla-követelés), továbbá
               c)   jogszabályban óvadék tárgyaként meghatározott más vagyontárgyon
               alapítható.
          (2)  Óvadékot pénzen és nem dematerializált értékpapíron kézizálogjogként,
               dematerializált értékpapíron, fizetésiszámla-követelésen és jogszabályban
               óvadék tárgyaként meghatározott más vagyontárgyon pedig úgy kell alapítani,
               hogy annak eredményeként az óvadék tárgya egyértelműen azonosítható módon
               az óvadék kötelezettjének hatalmából az óvadék jogosultjának hatalmába
               kerüljön, vagy az óvadék kötelezettjének korlátlan rendelkezése alól
               egyébként kikerüljön.
          (3)  Dematerializált értékpapíron és fizetésiszámla-követelésen óvadék
               a)   a számlatulajdonos, a számlavezető és az óvadék jogosultja közötti
                    írásbeli megállapodással, amely szerint a számlavezető a
                    számlatulajdonos rendelkezéseit az óvadék jogosultjának
                    jóváhagyásával, az óvadék jogosultjának rendelkezéseit a
                    számlatulajdonos jóváhagyása nélkül is teljesíti; vagy
               b)   a számlavezető javára önmagában a számlatulajdonos és a számlavezető
                    közötti zálogszerződéssel
               is alapítható.
          (4)  A számlavezető a dematerializált értékpapíron és fizetésiszámla-követelésen
               fennálló óvadékot valamennyi számlakivonaton és egyéb egyenlegközlő iraton
               köteles feltüntetni.

5:96. §        [Zálogjogosulti bizományos]
          (1)  A követelés jogosultja, illetve több ilyen jogosult együttesen a
               zálogszerződésben vagy egyébként írásban zálogjogosulti bizományost
               jelölhet ki. A kijelölést írásba kell foglalni. A zálogjogosulti bizományos
               a saját nevében – az őt kijelölő jogosultak, mint zálogjogosultak javára,
               ideértve saját magát is, ha a követelésnek is jogosultja – zálogszerződést
               köthet.
          (2)  A zálogjogosulti bizományos kijelölése harmadik személyekkel szemben attól
               az időponttól hatályos, amikor a bizományos személyét – zálogjogosulti
               bizományosi minősége feltüntetésével – az ingatlan-nyilvántartásba, a
               lajstromba vagy a hitelbiztosítéki nyilvántartásba bejegyzik.
          (3)  A zálogjogosulti bizományos kijelölésének visszavonása esetén a
               zálogjogosult – több zálogjogosult esetén ezek együttesen – a kijelölés
               visszavonásával egyidejűleg új zálogjogosulti bizományost jelölhet ki, vagy
               maga lép a zálogjogosulti bizományos helyébe. A zálogjogosulti bizományos
               kijelölésének visszavonása harmadik személyekkel szemben attól az
               időponttól hatályos, amikor az új zálogjogosulti bizományost vagy a
               zálogjogosultat az ingatlan-nyilvántartásba, a lajstromba vagy a
               hitelbiztosítéki nyilvántartásba bejegyzik.
          (4)  Zálogjogosulti bizományos bejegyzése esetén az ingatlan-nyilvántartás, a
               lajstrom és a hitelbiztosítéki nyilvántartás nem tartalmazza azoknak a
               zálogjogosultaknak a nevét, akinek javára a zálogjogosulti bizományos
               eljár.
          (5)  Az ingatlan-nyilvántartásba, a lajstromba vagy a hitelbiztosítéki
               nyilvántartásba bejegyzett zálogjogosulti bizományost a zálogjogosult jogai
               illetik és kötelezettségei terhelik, e körben a zálogjogosulti bizományos a
               saját nevében, a zálogjogosult javára jár el.
          (6)  A zálogjogosult a zálogjogból fakadó jogokat a zálogjogosulti bizományos
               bejegyzésének tartama alatt nem gyakorolhatja, azonban a zálogjogosulti
               bizományos magatartásáért – ha a zálogkötelezett hozzájárulásával a
               zálogjogosultak és a zálogjogosulti bizományos eltérően nem rendelkeznek –
               úgy felel, mintha maga járt volna el.
          (7)  A zálogjoggal biztosított követelés átruházása a zálogjogosulti bizományos
               jogait és kötelezettségeit nem érinti.
          (8)  A zálogjogosulti bizományos köteles saját vagyonától elkülönítve tartani és
               kezelni mindazt, ami a zálogjog érvényesítése alapján vagy egyébként a
               zálogjoggal kapcsolatban hozzá befolyt vagy a birtokába került. A
               zálogjogosulti bizományos hitelezői nem támaszthatnak igényt
               a)   a zálogkötelezettel szemben fennálló és a zálogjogosultat illető
                    követelésekre;
               b)   a zálogjogosulti bizományoshoz befolyt és elkülönítve tartott vagy
                    kezelt pénzösszegekre, amelyekről megállapítható, hogy a
                    zálogjogosultat illetik.

XXII. FEJEZET
A zálogjoggal biztosított követelés

5:97. §        [A zálogjoggal biztosítható követelés]
          (1)  Zálogjog egy vagy több, fennálló vagy jövőbeli, feltétlen vagy feltételes,
               meghatározott vagy meghatározható összegű pénzkövetelés biztosítására
               alapítható.
          (2)  Ha a zálogjogot nem pénzkövetelés biztosítására alapították, a zálogjog a
               követelés nemteljesítéséből eredő kártérítési igényt vagy egyéb
               pénzkövetelést biztosítja.
          (3)  Bírósági eljárásban nem érvényesíthető követelés biztosítására zálogjog nem
               alapítható.

5:98. §        [A zálogtárggyal való helytállás terjedelme]
          (1)  A zálogtárggyal való helytállás terjedelme annak a követelésnek a
               mindenkori terjedelméhez igazodik, amelynek biztosítására a zálogtárgy
               szolgál.
          (2)  A zálogtárggyal való helytállás kiterjed a zálogjoggal biztosított
               követelés kamataira, a követelés és a zálogjog érvényesítésének szükséges
               költségeire és a zálogtárgyra fordított szükséges költségekre.
          (3)  Ha a felek meghatározták azt az összeget, amelynek erejéig a zálogjogosult
               kielégítést kereshet a zálogtárgyból, a zálogjog a követelést és járulékait
               annyiban biztosítja, amennyiben azok a keretösszeget nem haladják meg.

5:99. §        [A biztosított követelés átruházása és megterhelése]
          (1)  A biztosított követelés átruházásával vagy egyéb módon való átszállásával a
               zálogjog is átszáll a követelés új jogosultjára. A követelés átruházója
               köteles a zálogtárgyat vagy a jelzálogjog átszállásának a bejegyzéséhez
               szükséges engedélyt az új zálogjogosult részére kiadni.
          (2)  A biztosított követelés egy részének átruházása esetén a régi és az új
               zálogjogosultat azonos ranghelyen, a követeléseik arányában illeti meg a
               zálogjog.
          (3)  A zálogjogot – az önálló zálogjog kivételével – a zálogjoggal biztosított
               követeléssel együtt lehet átruházni vagy megterhelni.
          (4)  A zálogjoggal biztosított követelés alzálogjog alapítása útján terhelhető
               meg zálogjoggal. Az alzálogjog tárgya a zálogjog és az általa biztosított
               követelés, az alzálogjogra – ha e törvény eltérően nem rendelkezik – a
               zálogjogra vonatkozó szabályok irányadók.

5:100. §       [Az önálló zálogjog]
          (1)  Pénzügyi intézmény javára ingatlanon jelzálogjog úgy is alapítható, hogy az
               a zálogtárgyat a biztosított követeléstől függetlenül, meghatározott összeg
               erejéig terhelje (önálló zálogjog).
          (2)  Az önálló zálogjogot alapító zálogszerződés a zálogtárgy megjelölésén kívül
               azt a meghatározott összeget tartalmazza, amelynek erejéig a zálogtárgyból
               kielégítés kereshető. Ezt az összeget az ingatlan-nyilvántartásban is fel
               kell tüntetni.
          (3)  A zálogtárgyból való kielégítési jog gyakorlásának feltételeit a
               zálogjogosult és a zálogkötelezett között létrejövő biztosítéki
               szerződésben kell meghatározni. A biztosítéki szerződést írásba kell
               foglalni, és annak tartalmaznia kell az önálló zálogjog alapításának
               biztosítéki célját, a kielégítési jog megnyílásának feltételeit és
               terjedelmét, ha a kielégítési jog felmondással nyílik meg, úgy a felmondás
               gyakorlásának módját és a felmondási időt is. A kielégítési jog a
               biztosítéki szerződésben foglaltaknak megfelelően gyakorolható.
          (4)  Az önálló zálogjog más pénzügyi intézményre egészben vagy részben, illetve
               részletekben átruházható. Az átruházással az önálló zálogjogot megszerző
               fél a biztosítéki szerződésben – az átruházás mértékének megfelelően – az
               átruházó helyébe lép. A szerző fél a megszerzett jogának – részben vagy
               részletekben történő átruházás esetén az önálló zálogjog megosztásának – az
               ingatlan-nyilvántartásban való feltüntetését igényelheti.
          (5)  Ha a biztosítéki szerződés eltérően nem rendelkezik, a zálogjogosult
               kielégítése érdekében az önálló zálogjogot mind a zálogjogosult, mind a
               zálogkötelezett írásban felmondhatja. A felmondási idő – a felek eltérő
               megállapodása hiányában – hat hónap. Ha a kielégítési jog felmondással
               nyílik meg, annak kizárása semmis.
          (6)  A zálogkötelezett az önálló zálogjog mindenkori jogosultjával szemben
               hivatkozhat azokra a kifogásokra is, amelyek a biztosítéki szerződésben
               meghatározott követelés kötelezettjét megilletik. A biztosítéki szerződés
               szerint kielégíthető követelés összegét a kielégítési jog gyakorlása során
               befolyt vételár csökkenti.
          (7)  Az önálló zálogjoggal terhelt zálogtárgy tulajdonjogát megszerző fél a
               biztosítéki szerződésben a zálogkötelezett helyébe lép. A biztosítéki
               szerződés szerint kielégíthető követelést kielégítő kötelezettet,
               zálogkötelezettet vagy harmadik személyt a megtérítési követelése
               biztosítására – ha az nem pénzügyi intézmény – az önálló zálogjog
               ranghelyén, annak helyébe lépő követelést biztosító zálogjog illeti meg. A
               megtérítési követelése biztosítékaként a követelést kielégítő pénzügyi
               intézményre az önálló zálogjog átszáll.
          (8)  Ha a biztosítéki szerződés nem jött létre, az önálló zálogjog létesítésének
               a biztosítéki szerződésben megjelölt célja véglegesen meghiúsult, vagy a
               biztosítéki szerződés, illetve a biztosítéki szerződés szerint a
               zálogtárgyból kielégíthető követelés – ideértve a megtérítési követelést is
               – megszűnt, továbbá, ha a biztosítéki szerződésbe foglalt más, az önálló
               zálogjog megszűnését eredményező ok vagy feltétel bekövetkezett, a
               zálogjogosult a zálogkötelezett írásbeli felszólítására köteles
               hozzájárulni ahhoz, hogy
               a)   az ingatlan-nyilvántartásba az önálló zálogjog jogosultjaként a
                    zálogkötelezettet vagy az általa megjelölt pénzügyi intézményt
                    jegyezzék be, vagy
               b)   az önálló zálogjogot töröljék az ingatlan-nyilvántartásból.
          (9)  Az önálló zálogjog követelést biztosító zálogjoggá, ez utóbbi pedig önálló
               zálogjoggá a felek erre irányuló írásbeli megállapodásával és az
               átváltoztatás ingatlan-nyilvántartásba való bejegyzésével – a zálogjog
               ranghelyének megtartása mellett – átváltoztatható. Ehhez nem szükséges a
               rangsorban azonos ranghelyen vagy hátrább álló zálogjogosultak
               hozzájárulása sem.
          (10) Az önálló zálogjogra egyebekben – ha a biztosított követeléstől való
               függetlenségéből más nem következik – a követelést biztosító zálogjogra
               vonatkozó rendelkezéseket kell megfelelően alkalmazni.

XXIII. FEJEZET
A zálogjog tárgya

5:101. §       [A zálogtárgyak]
          (1)  Zálogjog tárgya bármely vagyontárgy lehet.
          (2)  Kézizálogjog tárgya ingó dolog lehet.
          (3)  Közös tulajdonban álló dolognak a zálogkötelezett tulajdonában lévő
               tulajdoni hányada, több személyt megillető jognak a zálogkötelezettet
               megillető hányada, továbbá osztható követelés meghatározott része
               kivételével dolog vagy jog egy részén nem lehet zálogjogot alapítani.
          (4)  Ha a zálogtárgy jog vagy követelés és e törvény eltérően nem rendelkezik
               vagy a zálogtárgy természetéből más nem következik, a zálogtárgy
               tulajdonjogán a jogot vagy a követelést, a zálogtárgy tulajdonosán a
               jogosultat kell érteni.
          (5)  A követelésen alapított zálogjogra vonatkozó szabályok megfelelően
               alkalmazandóak, ha a zálogjog tárgya jog.

5:102. §       [A körülírással meghatározott zálogtárgy]
               Ha a hitelbiztosítéki nyilvántartásba bejegyzett zálogjog tárgyát
               körülírással határozták meg, a zálogjog tárgyát mindenkor azok a
               körülírásnak megfelelő dolgok, jogok, követelések alkotják, amelyek felett
               a zálogkötelezett rendelkezési joggal bír. A rendelkezési jog megszűnése
               ellenére fennmarad a zálogjog, ha a zálogtárgy elidegenítésére kereskedelmi
               forgalmon kívül vagy nem jóhiszeműen és ellenérték fejében szerző részére
               került sor.

5:103. §       [A zálogtárgy alkotórészei, tartozékai és hasznai]
          (1)  A zálogjog a dolgot mindenkori alkotórészeivel együtt terheli. A zálogjog
               kétség esetén kiterjed a dolog mindenkori tartozékaira is.
          (2)  A zálogjog kiterjed a dolog termékeire, terményeire, szaporulatára és a
               zálogtárgy egyéb hasznaira.
          (3)  A zálogjog nem terjed ki a kielégítési jog megnyílása előtt az ingatlantól
               a rendes gazdálkodás szabályai szerint elvált alkotórészre, tartozékra és
               haszonra, ha annak tulajdonjogát átruházták és azt az ingatlanról elvitték.

5:104. §       [A zálogtárgy helyébe lépő dolog vagy más érték]
          (1)  A zálogtárgy értékcsökkenése vagy elpusztulása esetén járó biztosítási
               összeg, kártérítés vagy más érték, illetve az ezekre vonatkozó követelés a
               zálogtárgy helyébe lép vagy a zálogfedezet kiegészítésére szolgál.
          (2)  A zálogtárgy kisajátításáért kapott kártalanítás vagy az erre vonatkozó
               követelés a zálogtárgy helyébe lép.
          (3)  Ha a zálogjogosult károsodás elhárítása érdekében értékesíti a
               zálogtárgyat, a befolyt vételár a zálogtárgy helyébe lép.
          (4)  Ha a hitelbiztosítéki nyilvántartásba bejegyzett zálogjog tárgyát a
               zálogkötelezett a rendes gazdálkodás körében értékesíti, az értékesítésből
               származó bevétel az eredeti zálogtárgy helyébe lép.
          (5)  Ha a zálogkötelezett a zálogtárgyat feldolgozza, átalakítja, más
               vagyontárgyakkal egyesíti vagy vegyíti, a feldolgozással, átalakítással,
               egyesüléssel vagy vegyüléssel keletkezett új dolog az eredeti zálogtárgy
               helyébe lép.
          (6)  Ha a zálogkötelezett vagy a személyes kötelezett az eredeti zálogtárgy
               helyett megfelelő új zálogtárgyat vagy a zálogtárgy értékének csökkenése
               esetén kiegészítő zálogtárgyat adott, az új zálogtárgy az eredeti helyébe
               vagy mellé lép.
          (7)  Az elzálogosított követelés teljesítéseként szolgáltatott, illetve az
               elzálogosított követelést biztosító zálogjog, kezesség vagy más biztosíték
               alapján befolyt pénz vagy más vagyontárgy az eredeti zálogtárgy helyébe
               lép.

5:105. §       [Zálogjog több zálogtárgyon]
          (1)  Ha a zálogjog ugyanannak a követelésnek biztosítására több zálogtárgyat
               terhel, a megfelelő nyilvántartásban fel kell tüntetni, hogy a jelzálogjog
               egyetemleges. Nem kell az egyetemlegességre külön utalni, ha valamennyi
               zálogtárgy tekintetében ugyanaz a zálogkötelezett, és a zálogjog a
               hitelbiztosítéki nyilvántartásba van bejegyezve.
          (2)  Egyetemleges zálogjog esetén minden zálogtárgy az egész követelés
               biztosítására szolgál. A zálogjogosult határozhatja meg a zálogjog
               érvényesítésének sorrendjét, azonban a kielégítési jog csupán annyi
               zálogtárgyra terjed ki, amennyi a biztosított követelés kielégítéséhez
               szükséges.

XXIV. FEJEZET
A felek jogai és kötelezettségei a kielégítési jog megnyílása előtt

5:106. §       [A kézizálogjog tárgyának birtoklása, használata és hasznosítása]
          (1)  A zálogjogosult jogosult a kézizálogjog tárgyát birtokában tartani és
               köteles a zálogtárgyat épségben megőrizni.
          (2)  A feleknek a zálogtárgy birtoklásával, használatával és hasznosításával
               kapcsolatos jogaira és kötelezettségeire a visszterhes letét szabályai az
               irányadóak, azzal, hogy a zálogkötelezett a zálogjog fennállása alatt nem
               jogosult a zálogtárgyat visszakövetelni.

5:107. §       [A kézizálogfedezet védelme]
          (1)  A zálogkötelezett vagy a személyes kötelezett jogosult ellenőrizni a
               zálogtárgy állagát és használatát.
          (2)  Ha a zálogtárgy értékének csökkenése a követelés kielégítését
               veszélyezteti, és a zálogkötelezett – a zálogjogosult megfelelő határidőt
               tartalmazó felszólítása ellenére – a zálogtárgy állapotát nem állítja
               helyre, nem ad megfelelő új zálogtárgyat vagy az értékcsökkenés mértékének
               megfelelő kiegészítő biztosítékot, a zálogjogosult a zálogtárgyat – a
               zálogtárgy tulajdonosa helyett és nevében eljárva – értékesítheti a további
               értékcsökkenés megelőzése érdekében. A zálogjogosult felszólítás és
               határidőtűzés nélkül jogosult a zálogtárgyat értékesíteni, ha a felszólítás
               elháríthatatlan akadályba ütközik vagy a zálogkötelezett intézkedésének
               bevárása a zálogtárgy további jelentős értékcsökkenésével járna.
          (3)  Ha a zálogkötelezett vagy a személyes kötelezett más megfelelő
               vagyontárgyat ajánl fel, és ez a kielégítési jogot nem veszélyezteti, a
               zálogjogosult köteles a zálogtárgyat visszaadni.
          (4)  Az óvadék tárgya és egyéb nyilvános információ alapján egyértelműen
               meghatározható értékkel rendelkező osztható zálogtárgy vagy a biztosított
               követelés értékének változása esetén a zálogkötelezett kiegészítő
               biztosíték nyújtására, illetve a zálogjogosult a túlzott biztosíték
               zálogkötelezett részére való arányos kiadására köteles.
          (5)  A zálogkötelezett jogosult a zálogtárgy helyébe lépett biztosítási
               összeget, kártérítést vagy más értéket a zálogtárgy helyreállítására
               fordítani, ha ez a biztosított követelés kielégítését nem veszélyezteti.

5:108. §       [A jelzálogjog tárgyának birtoklása, használata és hasznosítása]
          (1)  A zálogkötelezett jogosult a jelzálogjog tárgyát birtokában tartani,
               rendeltetésszerűen használni és hasznosítani, továbbá köteles a
               zálogtárgyat épségben megőrizni.
          (2)  A hitelbiztosítéki nyilvántartásba bejegyzett jelzálogjog kötelezettje a
               rendes gazdálkodás körében jogosult a körülírással meghatározott
               zálogtárgyat feldolgozni, átalakítani, egyesíteni, vegyíteni és
               elidegeníteni.

5:109. §       [A jelzálogfedezet védelme]
          (1)  A zálogjogosult a zálogtárgy állagát és használatát ellenőrizheti.
          (2)  Ha a zálogkötelezett vagy harmadik személy a zálogtárgy épségét
               veszélyezteti, a zálogjogosult gyakorolhatja a károsodás veszélye esetén a
               veszélyeztetettet megillető jogokat.
          (3)  Ha a zálogtárgy értékének csökkenése a követelés kielégítését
               veszélyezteti, és a zálogkötelezett – a zálogjogosult megfelelő határidőt
               tartalmazó felszólítása ellenére – a zálogtárgy állapotát nem állítja
               helyre, nem ad megfelelő új zálogtárgyat vagy az értékcsökkenés mértékének
               megfelelő kiegészítő biztosítékot, a zálogjogosult a zálogtárgyat
               értékesítheti a további értékcsökkenés megelőzése érdekében.
          (4)  A zálogkötelezett jogosult a zálogtárgy helyébe lépett biztosítási
               összeget, kártérítést vagy más értéket a zálogtárgy helyreállítására
               fordítani, ha ez a biztosított követelés kielégítését nem veszélyezteti.

5:110. §       [Az elzálogosított követelés mint zálogfedezet védelme]
          (1)  Az elzálogosított követelés kötelezettjének a zálogjog megalapításáról való
               – az elzálogosított követelés és a zálogjogosult megjelölését tartalmazó –
               írásbeli értesítését követően a zálogjogosulttal szemben hatálytalan a
               zálogkötelezett és az elzálogosított követelés kötelezettje közötti
               szerződés megszüntetése vagy olyan módosítása, amely a zálogjogosult
               kielégítési jogát hátrányosan érinti vagy egyébként a zálogfedezetet
               csökkenti. A szerződés megszüntetése vagy módosítása azonban hatályossá
               válik, ha ahhoz a zálogjogosult a zálogkötelezetthez és az elzálogosított
               követelés kötelezettjéhez intézett nyilatkozattal hozzájárul.
          (2)  A kötelezett a zálogjogosulttal szemben azokat a kifogásokat érvényesítheti
               és azokat az ellenköveteléseket számíthatja be, amelyek a zálogkötelezettel
               szemben az értesítésekor már fennállt jogalapon keletkeztek.

5:111. §       [Az elzálogosított követelés kötelezettjének jogai és kötelezettségei]
          (1)  Az elzálogosított követelés kötelezettje mindaddig a zálogkötelezett
               részére köteles teljesíteni, amíg olyan teljesítési utasítást nem kap,
               amely meghatározza a zálogjogosult személyét, székhelyét, természetes
               személy esetén lakóhelyét, szokásos tartózkodási helyét vagy számlaszámát.
               Ezt követően a kötelezett a teljesítési utasításnak megfelelően
               teljesíthet.
          (2)  A teljesítési utasítás akkor váltja ki az (1) bekezdés szerinti joghatást,
               ha az utasítás az elzálogosításról szóló értesítésbe van foglalva,
               egyébként a zálogkötelezettől származik, vagy ha a zálogjogosult a
               zálogszerződéssel vagy más hitelt érdemlő módon igazolja a követelés
               elzálogosítását. Ha az elzálogosításról szóló értesítés megjelölte a
               zálogjogosultat, de nem tartalmazta a teljesítési utasítást, teljesítési
               utasítást kizárólag a zálogjogosult adhat.
          (3)  A zálogjogosult a kielégítési jog megnyílása után küldhet teljesítési
               utasítást.
          (4)  Az (1) bekezdésben foglaltaktól eltérően, a teljesítési utasítás nem érinti
               a számlavezető banknak a számlatulajdonossal szemben a számla- illetve
               betétszerződés alapján fennálló jogait és kötelezettségeit.
          (5)  A zálogkötelezett a zálogjogosult kérésére köteles az elzálogosított
               követelés érvényesítéséhez szükséges okiratokat átadni. Ha az
               elzálogosított követelés esedékessége a jogosult jognyilatkozatától vagy
               egyéb általa teljesítendő feltételtől függ, a zálogjogosult megteheti e
               jognyilatkozatot vagy teljesítheti az esedékesség bekövetkezéséhez
               szükséges feltételt.

XXV. FEJEZET
A hitelbiztosítéki nyilvántartás

5:112. §       [A hitelbiztosítéki nyilvántartás alapelvei]
          (1)  A hitelbiztosítéki nyilvántartás a zálogkötelezettek személyéhez
               kapcsolódóan tartalmazza a nem lajstromozott ingó dolgokon, jogokon és
               követeléseken alapított jelzálogjogokat, valamint az e törvényben
               meghatározott egyéb biztosítéki jogokat.
          (2)  A hitelbiztosítéki nyilvántartás nyilvános, tartalmát az interneten bárki
               ingyen, személyazonosítás nélkül megtekintheti.

5:113. §       [A hitelbiztosítéki nyilvántartás tartalmát meghatározó nyilatkozatok]
          (1)  A hitelbiztosítéki nyilvántartásba való bejegyzésre, a bejegyzés
               módosítására és törlésére a zálogjogosultnak, illetve a zálogkötelezettnek
               jogszabályban meghatározott, elektronikus formanyomtatvány kitöltése útján,
               a hitelbiztosítéki nyilvántartás internetes honlapján tett nyilatkozata
               alapján, a nyilatkozat tartalmi vizsgálata nélkül kerül sor.
          (2)  A zálogjogosult által tett nyilatkozatról a zálogkötelezett, a
               zálogkötelezett által tett nyilatkozatról a zálogjogosult a
               nyilatkozattételt követően késedelem nélkül, elektronikus úton értesítést
               kap.
          (3)  Nyilatkozatok megtételére a hitelbiztosítéki nyilvántartás felhasználóiként
               nyilvántartásba vett személyek jogosultak.
          (4)  A nyilatkozatok megtétele során az a természetes személy jogosult a
               felhasználóként nyilvántartásba vett jogi személy vagy egyéb szervezet
               nevében eljárni, akit a szervezet a nyilvántartásba vételkor vagy azt
               követően a nevében eljárni jogosult személyként megjelölt.
          (5)  A nyilatkozatok megtételére a saját vagy más nevében eljáró személy
               elektronikus személyazonosítását követően kerülhet sor.

5:114. §       [A zálogjog bejegyzése]
          (1)  Zálogjog bejegyzésére irányuló nyilatkozatot a zálogjogosult vagy a
               zálogkötelezett tehet.
          (2)  Ha a zálogjog bejegyzésére irányuló nyilatkozatot a zálogjogosult tette, a
               nyilatkozat alapján a zálogjog bejegyzésére akkor kerül sor, ha a
               bejegyzéshez a zálogkötelezett elektronikus formában a hitelbiztosítéki
               nyilvántartás internetes honlapján tett nyilatkozatával hozzájárult.
          (3)  Ha a zálogjog bejegyzésére irányuló nyilatkozatot a zálogkötelezett tette,
               a zálogjog bejegyzésére a nyilatkozat alapján kerül sor.

5:115. §       [A zálogjog bejegyzésére irányuló nyilatkozat tartalma]
          (1)  A zálogjog bejegyzésére olyan nyilatkozat alapján kerül sor, amely
               tartalmazza
               a)   a zálogkötelezett nevét és külön jogszabályban meghatározott adatait;
               b)   a zálogjogosult nevét és külön jogszabályban meghatározott adatait;
               c)   a jogi személy vagy egyéb szervezet nevében eljáró természetes személy
                    nevét és külön jogszabályban meghatározott adatait; és
               d)   a zálogtárgy egyedileg vagy körülírással való meghatározását.
          (2)  A zálogjog bejegyzésére irányuló nyilatkozat tartalmazhatja azt az összeget
               is, amelynek erejéig a zálogjogosult a zálogtárgyból kielégítést kereshet.

5:116. §       [A hitelbiztosítéki nyilvántartás tartalma]
               A hitelbiztosítéki nyilvántartás minden bejegyzett zálogjog vonatkozásában
               tartalmazza
               a)   a zálogjog bejegyzésére irányuló nyilatkozatban foglaltakat;
               b)   a zálogjog bejegyzésének időpontját; és
               c)   a bejegyzés sorszámát.

5:117. §       [A zálogjog törlése]
          (1)  Zálogjog törlésére irányuló nyilatkozatot a zálogjogosult és a
               zálogkötelezett is tehet.
          (2)  Ha a zálogjog törlésére irányuló nyilatkozatot a zálogjogosult tette, a
               zálogjog törlésére a nyilatkozat alapján kerül sor.
          (3)  Ha a zálogjog törlésére irányuló nyilatkozatot a zálogkötelezett tette, a
               nyilatkozat alapján a zálogjog törlésére akkor kerül sor, ha a
               zálogjogosult
               a)   a zálogjog törléséhez hozzájárult; vagy
               b)   a zálogkötelezettnek a zálogjog törlésére irányuló nyilatkozatától
                    számított harminc napon belül nem tett a bejegyzés fenntartására
                    irányuló nyilatkozatot.
          (4)  A zálogjogosult köteles a zálogjog törléséhez hozzájárulni, illetve nem
               jogosult a bejegyzés fenntartására irányuló nyilatkozatot tenni, ha nem áll
               fenn zálogjoggal biztosított követelése vagy olyan jogviszony, amelynek
               alapján a jövőben zálogjoggal biztosított követelése keletkezhet.

XXVI. FEJEZET
A zálogjogok rangsora

5:118. §       [A zálogjog megalapításához kötődő rangsor elve]
               Ha ugyanazt a zálogtárgyat több zálogjog terheli, a kielégítési jog a
               zálogjogosultakat a zálogjogok alapításának a sorrendjében illeti meg.

5:119. §       [A zálogtárgy helyébe lépő vagy a zálogfedezet kiegészítésére adott tárgyon
          fennálló zálogjog ranghelye]
               A zálogtárgy helyébe lépő vagy a zálogfedezet kiegészítésére adott
               vagyontárgyon – hacsak azt egyéb zálogjogok nem terhelik – a zálogjog az
               eredeti zálogtárgyon alapított zálogjog ranghelye szerint áll fenn.

5:120. §       [A hitelbiztosítéki nyilvántartásba bejegyzett zálogjog tárgyainak
          változása]
               Ha a hitelbiztosítéki nyilvántartásba bejegyzett zálogjog tárgya több,
               körülírással meghatározott vagyontárgy, az egyes dolgok, jogok és
               követelések változása a zálogjog ranghelyét nem érinti.

5:121. §       [A rendelkezési jog korábbi jogosultja által alapított zálogjog]
               A hitelbiztosítéki nyilvántartásba bejegyzett zálogjog tárgya felett a
               rendelkezési jog korábbi jogosultja által alapított zálogjog megelőzi azt a
               jelzálogjogot, amelyet e zálogjogot megelőzően alapítottak, de – a
               rendelkezési jog hiányában – csak ezt követően jött létre.

5:122. §       [A zálogtárgy megszerzését biztosító zálogjog elsőbbsége]
               Az eladónak az ingó zálogtárgy vételára iránti vagy a hitelezőnek az ingó
               zálogtárgy tulajdonjoga megszerzéséhez nyújtott kölcsön visszafizetése
               iránti követelését biztosító jelzálogjog megelőzi a vevő vagy az adós által
               korábban alapított jelzálogjogokat, ha a zálogtárgy átruházása előtt
               a)   a zálogjogot bejegyzik a hitelbiztosítéki nyilvántartásba; és
               b)   a zálogjogosult írásban értesíti a zálogjog megalapításáról azokat a
                    korábbi zálogjogosultakat, akiknek a jelzálogjoga, a zálogkötelezett
                    tulajdonába kerülése esetén, kiterjed az új zálogtárgyra.

5:123. §       [Óvadék és jelzálogjog közötti rangsor]
               Ha ugyanazt a zálogtárgyat óvadék és jelzálogjog is terheli, az óvadék
               jogosultját kielégítési elsőbbség illeti meg a jelzálogjog jogosultjával
               szemben.

5:124. §       [Ranghely-szerződés]
          (1)  A zálogjogok rangsora valamennyi érdekelt hozzájárulásával
               megváltoztatható. A rangsor megváltozásához a ranghely megváltozásának a
               bejegyzése, illetve feljegyzése szükséges.
          (2)  A bejegyzések ranghelyével való rendelkezés nem járhat harmadik személy – a
               ranghely módosításának időpontjában bejegyzett – jogának sérelmével.
          (3)  A rangsor megváltoztatása folytán előrelépett zálogjog az előrelépéssel
               szerzett ranghelyét megtartja akkor is, ha a hátralépett zálogjog
               megszűnik.

5:125. §       [A zálogjog ranghelyének előzetes biztosítása]
          (1)  A tulajdonos a megfelelő nyilvántartásba – meghatározott személy javára
               vagy a jogosult megjelölése nélkül – feljegyeztetheti, illetve
               bejegyezheti, hogy valamely vagyontárgyat zálogjoggal kíván megterhelni.
          (2)  A feljegyzés iránti kérelemben, illetve a bejegyzésben meg kell határozni
               azt az összeget, amelynek erejéig a tulajdonos zálogjogot kíván alapítani.
          (3)  Az előzetesen biztosított ranghelyre bejegyzett zálogjog a feljegyzés,
               illetve a bejegyzés ranghelyéhez igazodó ranghelyet kap.

XXVII. FEJEZET
A zálogjog érvényesítése

1. A kielégítési jog gyakorlásának általános szabályai

5:126. §       [A kielégítési jog]
          (1)  A zálogjogosult kielégítési joga a zálogjoggal biztosított követelés
               esedékessé válásakor, a teljesítés elmulasztása esetén nyílik meg.
          (2)  Az önálló zálogjog jogosultjának kielégítési joga – ha a felek a
               biztosítéki szerződésben másként nem állapodtak meg – az önálló zálogjog
               felmondásával és a felmondási idő elteltével nyílik meg.
          (3)  A kielégítési jog gyakorlása a zálogjogosult választása szerint bírósági
               végrehajtás útján vagy – fogyasztóval szemben e törvény szerinti
               korlátozással – bírósági végrehajtáson kívül történhet.
          (4)  A fizetésiszámla-követelést terhelő jelzálogjog érvényesítése bírósági
               végrehajtás útján történhet.

2. A zálogjog bírósági végrehajtáson kívüli érvényesítésének közös szabályai

5:127. §       [A kielégítési jog bírósági végrehajtáson kívüli gyakorlásának módjai]
          (1)  A kielégítési jog bírósági végrehajtáson kívüli gyakorlása a zálogjogosult
               választása szerint
               a)   a zálogtárgy zálogjogosult általi értékesítése;
               b)   a zálogtárgy tulajdonjogának a zálogjogosult által történő
                    megszerzése; vagy
               c)   az elzálogosított jog vagy követelés érvényesítése
               útján történik.
          (2)  A zálogjogosult a kielégítési jog érvényesítésének választott módjáról
               másikra térhet át.

5:128. §       [A kielégítési jog gyakorlása fogyasztóval szemben]
               A zálogjogosult a fogyasztóval szembeni kielégítési jogát bírósági
               végrehajtáson kívül csak akkor gyakorolhatja, ha
               a)   az óvadék tárgyára vonatkozóan a közvetlen kielégítés jogával él,
               b)   az elzálogosított jogot vagy követelést e törvény szerint érvényesíti,
                    vagy
               c)   a kielégítési jog megnyílása után a zálogkötelezettel a zálogtárgy
                    zálogjogosult által történő értékesítésének módjában írásban
                    megállapodott.

5:129. §       [A zálogjog érvényesítésének átvételéhez való jog]
          (1)  A zálogjog érvényesítését megkezdő zálogjogosultat megelőző ranghelyű
               zálogjogosult a zálogjogot érvényesítő zálogjogosultnak címzett írásbeli
               nyilatkozattal átveheti a zálogjog érvényesítését, ha megtéríti az
               érvényesítést megkezdő zálogjogosult felmerült költségeit.
          (2)  A zálogjogot érvényesítő zálogjogosult, ha az érvényesítés átvételére
               irányuló nyilatkozatot kap, köteles az addig megtett lépésekről és a már
               felmerült költségekről megfelelő tájékoztatást adni az elsőbbségi
               zálogjogosult részére.

5:130. §       [A kielégítési jog gyakorlásának felfüggesztése vagy korlátozása]
               Ha a zálogjogosult a kielégítési jogának gyakorlása során az e törvényben
               meghatározott kötelezettségeit megszegi, a zálogkötelezett, a személyes
               kötelezett vagy bármely más személy, akinek ehhez jogi érdeke fűződik,
               kérheti a bíróságtól a kielégítési jog gyakorlásának felfüggesztését vagy a
               zálogjogosult kötelezését a kielégítési jognak a bíróság által
               meghatározott feltételek szerinti gyakorlására.

3. A zálogtárgy zálogjogosult általi értékesítése

5:131. §       [Az előzetes értesítés]
          (1)  A zálogjogosult köteles a zálogtárgy értékesítésére vonatkozó szándékáról
               írásban értesíteni
               a)   a zálogkötelezettet, a személyes kötelezettet és a személyes
                    kötelezett teljesítéséért felelősséget vállalt személyeket;
               b)   a zálogtárgyat terhelő egyéb zálogjogok jogosultjait;
               c)   lajstromozott zálogtárgy esetén mindazokat, akiknek a zálogtárgyra
                    vonatkozóan a lajstromba bejegyzett joguk van; és
               d)   azokat, akik a zálogtárgyat terhelő joguk fennállásáról, annak
                    igazolása mellett, a zálogjogosult által adott értesítést megelőző
                    tizedik napig írásban értesítették.
          (2)  Az előzetes értesítés és az értékesítés időpontja között legalább tíz
               napnak kell eltelnie.
          (3)  Az előzetes értesítésben meg kell jelölni
               a)   a zálogjogosultat és a zálogkötelezettet;
               b)   az értékesíteni kívánt zálogtárgyat;
               c)   az érvényesített követelés összegét és járulékait;
               d)   a kielégítési jog megnyílásának okát és időpontját;
               e)   az értékesítés tervezett módját;
               f)   a nyilvános értékesítés helyét és idejét, egyéb módon történő
                    értékesítés esetén azt az időpontot, amely után az értékesítésre sor
                    kerül.
          (4)  A zálogjogosult előzetes értesítés nélkül jogosult a zálogtárgy
               értékesítésére, ha a zálogtárgy
               a)   gyorsan romló vagy egyéb olyan dolog, amelynek értéke a késedelem
                    hatására jelentősen csökkenne; vagy
               b)   olyan dolog vagy jog, amellyel tőzsdén kereskednek.

5:132. §       [A zálogtárgy birtoklásához való jog]
          (1)  A zálogjogosult a kielégítési jog megnyílása után jogosult a zálogtárgyat
               értékesítés céljából birtokba venni és ennek érdekében felszólítani a
               zálogkötelezettet, hogy a zálogtárgyat a felszólításban meghatározott időn
               belül bocsássa a birtokába.
          (2)  A birtokba bocsátás teljesítésére a körülmények által indokolt, de ingó
               zálogtárgy esetén legalább tíznapos, ingatlan zálogtárgy esetén legalább
               húsznapos határidőt kell szabni. A lakóingatlan kiürített állapotban való
               birtokba bocsátásának teljesítésére legalább három hónapos határidőt kell
               szabni.
          (3)  A zálogkötelezett – a kielégítési jog megnyílása után a zálogjogosult
               felszólítására, a felszólításban meghatározott határidőn belül – köteles az
               értékesítés céljából a zálogjogosult számára kiadni a birtokában lévő
               zálogtárgyat, lehetővé tenni a zálogtárgy birtokbavételét, és tartózkodni
               minden olyan magatartástól, amely a zálogjogosultat az értékesítésben
               akadályozná.
          (4)  A birtokba bocsátás elmaradása nem akadálya a zálogtárgy értékesítésének.

5:133. §       [A kereskedelmi ésszerűség követelménye]
          (1)  A zálogjogosult a zálogtárgy értékesítése során a kereskedelmi ésszerűség
               követelményei szerint, a zálogkötelezett, illetve a személyes kötelezett
               érdekeit is figyelembe véve köteles eljárni.
          (2)  Az ellenkező bizonyításáig vélelmezni kell, hogy a zálogtárgy értékesítése
               a kereskedelmi ésszerűség követelményei szerint történik, ha az
               értékesítésre
               a)   tőzsdén, az értékesítés időpontjában érvényes áron; vagy
               b)   a zálogtárgy kereskedelmi forgalma során általában alkalmazott, az
                    adott piacon szokásos módon kerül sor.

5:134. §       [Az értékesítés]
          (1)  A zálogjogosult – a zálogtárgy tulajdonosa helyett és nevében eljárva –
               jogosult a zálogtárgy tulajdonjogának átruházására.
          (2)  Az értékesítés történhet
               a)   a zálogtárgy eredeti állapotában vagy kereskedelmi szempontból ésszerű
                    feldolgozása, illetve átalakítása után;
               b)   magánúton vagy nyilvánosan.
          (3)  Ha a zálogjog több zálogtárgyat terhel, azok értékesítése történhet együtt
               vagy külön-külön.
          (4)  A zálogjogosult az általa értékesített zálogtárgy tulajdonjogát nyilvános
               értékesítés esetén vagy akkor szerezheti meg, ha a zálogtárggyal tőzsdén
               kereskednek.

5:135. §       [Elszámolás, az értékesítés bevételének felosztása]
          (1)  A zálogjogosult az értékesítést követően késedelem nélkül köteles írásbeli
               elszámolást készíteni, amelyben meg kell jelölnie
               a)   az értékesített zálogtárgyat;
               b)   a befolyt vételárat;
               c)   a zálogtárgy zálogjogosult által beszedett hasznait;
               d)   a zálogtárgy őrzésével, fenntartásával, feldolgozásával,
                    átalakításával és értékesítésével kapcsolatban felmerült költségeket;
                    és
               e)   ha tudomása van róla, a zálogtárgyat terhelő zálogjogok rangsorát és a
                    zálogjogok által biztosított követelések összegét.
          (2)  A zálogjogosult köteles az elszámolást megküldeni a zálogkötelezettnek és
               az előzetes értesítésre jogosult személyeknek.
          (3)  A zálogjogosult késedelem nélkül köteles a befolyt vételárnak a beszedett
               hasznokkal növelt és a zálogtárgy őrzésével, állagának fenntartásával,
               feldolgozásával, átalakításával és értékesítésével kapcsolatban felmerült
               költségekkel csökkentett összegét – a zálogjogok rangsora és a zálogjoggal
               biztosított követelések mértéke szerint – felosztani a zálogtárgyat terhelő
               zálogjogok jogosultjai között, és a fennmaradó összeget a
               zálogkötelezettnek kiadni.

4. A zálogtárgy tulajdonjogának a zálogjogosult által történő megszerzése

5:136. §       [A zálogtárgy zálogjogosult általi megszerzésének tilos esete]
               Semmis az olyan megállapodás, amely szerint a zálogjogosult kielégítési
               joga megnyílásakor megszerzi a zálogtárgy tulajdonjogát.

5:137. §       [A zálogtárgy tulajdonjogának a zálogjogosult által történő megszerzése a
          kielégítési jog megnyílását követően]
          (1)  A zálogjogosult a kielégítési jogának megnyílását követően írásban
               felajánlhatja a zálogkötelezettnek, hogy a zálogtárgy tulajdonjogát
               elfogadja a biztosított követelés teljes vagy részleges kielégítése
               fejében.
          (2)  Az ajánlatnak meg kell jelölnie
               a)   a zálogjogosultat és a zálogkötelezettet;
               b)   a zálogtárgyat, amelyre az ajánlat vonatkozik;
               c)   a zálogjoggal biztosított, fennálló követelés összegét;
               d)   a kielégítési jog megnyílásának okát és időpontját; és
               e)   azt, hogy a zálogtárgy tulajdonjogának megszerzése a biztosított
                    követelés milyen mértékű kielégítését eredményezné, illetve azt az
                    összeget, amelyet a zálogjogosult – a tulajdonjog megszerzése fejében,
                    a biztosított követelés elszámolásán felül – fizetne a zálogkötelezett
                    részére.
          (3)  A zálogjogosult az ajánlatról – annak megküldésével – köteles értesíteni a
               zálogkötelezetten kívül
               a)   a személyes kötelezettet és a személyes kötelezett teljesítéséért
                    felelősséget vállalt személyeket;
               b)   a zálogtárgyat terhelő egyéb zálogjogok jogosultjait;
               c)   lajstromozott zálogtárgy esetén mindazokat, akiknek a zálogtárgyra
                    vonatkozóan a lajstromba bejegyezett joguk van; és
               d)   azokat, akik a zálogtárgyat terhelő joguk fennállásáról, annak
                    igazolása mellett, a zálogjogosult által adott értesítést megelőző
                    tízedik napig írásban értesítették.
          (4)  Az értesítésre jogosult személyek kifogást emelhetnek a zálogjogosult
               ajánlata ellen, ha az veszélyezteti biztosított követelésük kielégítését.
          (5)  Ha a zálogkötelezett írásban elfogadja a zálogjogosult ajánlatát annak
               kézhezvételét követő húsz napon belül, és a (3) bekezdésben meghatározott
               személyek nem emelnek írásban kifogást az ajánlat ellen az annak
               kézhezvételét követő húsz napon belül, a zálogjogosult és a zálogkötelezett
               között adásvételi szerződés jön létre, amelynek alapján a zálogkötelezett
               köteles a zálogtárgy birtokát átruházni, illetve a tulajdonjog
               bejegyzéséhez az engedélyt kiadni. A tulajdonjog átszállásával a
               zálogjoggal biztosított követelés – az ajánlat tartalmának megfelelően –
               részben vagy egészben megszűnik.

5:138. §       [A közvetlen kielégítés joga]
          (1)  Óvadék esetén, ha annak tárgya pénz, fizetésiszámla-követelés, tőzsdei vagy
               egyéb nyilvánosan jegyzett piaci árral rendelkező értékpapír vagy adott
               időpontban az értékpapírban foglalt feltételek szerint a felektől
               függetlenül meghatározható értékkel rendelkező pénzkövetelést megtestesítő
               értékpapír, a zálogjogosult a kielégítési joga megnyílásakor a
               zálogkötelezetthez címzett egyoldalú nyilatkozattal – a biztosított
               követelés összege erejéig – a zálogtárgy tulajdonjogát megszerezheti,
               illetve ha már korábban megszerezte, megszüntetheti azt a kötelezettségét,
               hogy a kapott óvadékkal egyező fajtájú és mennyiségű vagyontárgyat ruházzon
               át a zálogkötelezettre.
          (2)  A zálogjogosult a közvetlen kielégítési jog gyakorlását követően késedelem
               nélkül köteles a zálogkötelezettel írásban elszámolni és a biztosított
               követelést meghaladó fedezetet a zálogkötelezett részére kiadni. Az
               elszámolás során a pénzt és a fizetésiszámla-követelést annak névértékén,
               az értékpapírt nyilvános forgalmi vagy az (1) bekezdésben foglaltak szerint
               felektől függetlenül meghatározott értékén kell figyelembe venni.
          (3)  Ezeket a szabályokat kell megfelelően alkalmazni akkor is, ha a zálogjog
               tárgyát tulajdonjogot megtestesítő értékpapír alkotja, és a tulajdonjog
               tárgyát olyan dolog képezi, amely tőzsdei vagy egyéb nyilvánosan jegyzett
               piaci árral rendelkezik.

5. Az elzálogosított jog vagy követelés érvényesítése

5:139. §       [Az elzálogosított jog vagy követelés érvényesítése]
               Ha a jelzálogjog tárgya követelés, a zálogjogosult teljesítési utasítást
               adhat a követelés kötelezettje számára, és a követelés esedékessé válását
               követően az eredeti jogosult helyett a követelés kötelezettjével szemben
               érvényesítheti is a követelést. Ezt a szabályt megfelelően alkalmazni kell
               akkor is, ha a jelzálogjog tárgya jog.

5:140. §       [Alzálogjog érvényesítése]
          (1)  Az alzálogjog jogosultja a zálogjogosultnak a zálogjogból fakadó jogait
               annyiban gyakorolhatja, amennyiben e jogok gyakorlására a zálogjogosult
               maga is jogosult. Ha a követelést kézizálogjog biztosítja, a zálogjogosult
               az alzálogjog jogosultjának kérésére köteles a zálogtárgy birtokát részére
               átruházni.
          (2)  Az alzálogjog jogosultja e jogából fakadó jogait úgy köteles gyakorolni,
               hogy azzal a zálogjogosult zálogjoggal biztosított követelésének
               megtérülését ne veszélyeztesse. Az alzálogjog érvényesítése eredményeként
               az ennek jogosultjához az alzálogjoggal biztosított követelést meghaladóan
               befolyt pénzösszegen vagy más vagyontárgyon a zálogjogosultat az
               alzálogjogosulttal szembeni elszámolási igénye biztosítására zálogjog
               illeti meg.
          (3)  Ha a zálogjog tárgyául szolgáló követelés kezességgel van biztosítva, a
               zálogjogosult a kezességből fakadó jogait a követelés kezesével szemben – a
               (2) bekezdés megfelelő alkalmazásával – a kezesség jogosultjára irányadó
               szabályok szerint gyakorolhatja.

5:141. §       [Követelést megtestesítő értékpapírok]
               Az elzálogosított jog vagy követelés érvényesítésére és az aljelzálogra
               vonatkozó szabályokat kell megfelelően alkalmazni akkor is, ha a zálogjog
               tárgyát követelést megtestesítő értékpapír alkotja.

XXVIII. FEJEZET
A zálogjog megszűnése

5:142. §       [A zálogjog megszűnése]
          (1)  A zálogjog megszűnik, ha
               a)   a zálogjogosult lemond a zálogjogáról és a zálogtárgyat visszaadja a
                    zálogkötelezettnek vagy ha a jelzálogjogot törlik a megfelelő
                    nyilvántartásból;
               b)   a zálogjog tárgyául szolgáló dolog elpusztul, a zálogjog tárgyául
                    szolgáló követelés vagy jog megszűnik anélkül, hogy más vagyontárgy
                    lépne a helyébe;
               c)   a kézizálogjog jogosultja elveszíti a zálogtárgy birtokát, kivéve, ha
                    késedelem nélkül birtokvédelmi eljárást vagy birtokpert indított;
               d)   a zálogjoggal biztosított követelés, illetve minden olyan jogviszony,
                    amely alapján a jövőben zálogjoggal biztosított követelés keletkezhet,
                    megszűnik;
               e)   a zálogjoggal biztosított követelés elévül, ez azonban a követelést
                    biztosító kézizálogból való kielégítést nem akadályozza;
               f)   a zálogjogosult a kielégítési jogát gyakorolva a zálogtárgyat
                    értékesíti vagy a zálogtárgy tulajdonjogát megszerzi.
          (2)  A zálogjoggal biztosított követelés megszűnése ellenére is fennmarad a
               zálogjog a követelést kielégítő személyes kötelezettet, zálogkötelezettet
               vagy harmadik személyt megillető megtérítési követelés biztosítására
               akként, hogy a fennmaradó zálogjog a megtérítési követelés jogosultját
               illeti meg.
          (3)  A zálogjog fennmarad a zálogjoggal biztosított követelés biztosítékául, ha
               ugyanaz a személy lesz a zálogkötelezett és a zálogjogosult.
          (4)  Megszűnik a zálogjog, ha a követelés átruházása kifejezetten az azt
               biztosító zálogjog átszállásának kizárásával történt. Ha azonban a zálogjog
               a követelés átruházójának az átruházott követelését meghaladóan más
               követelését is biztosítja, e követelés biztosítékaként a zálogjog
               fennmarad.

5:143. §       [Zálogjogtól mentes tulajdonszerzés]
          (1)  A kereskedelmi forgalomban jóhiszeműen és ellenérték fejében szerző
               hitelbiztosítéki nyilvántartásba bejegyzett zálogjogtól mentes
               tulajdonjogot, jogot vagy követelést szerez.
          (2)  Ha a zálogtárgy értékesítésére a zálogfedezet védelme érdekében kerül sor,
               a vevő zálogjogtól mentes tulajdonjogot, jogot vagy követelést szerez.

5:144. §       [A zálogjogosult kötelezettsége a zálogjog megszűntekor]
          (1)  Ha a zálogjoggal biztosított követelés megszűnt vagy elévült, és nem áll
               fenn olyan jogviszony, amely alapján a jövőben zálogjoggal biztosított
               követelés keletkezhet, a zálogjogosult köteles késedelem nélkül
               a)   a zálogtárgyat a zálogkötelezettnek visszaadni;
               b)   a zálogjog törléséhez hozzájárulni; és
               c)   a zálogkötelezett számlavezetőjét vagy azt a harmadik személyt, aki
                    mint zálogtartó a zálogtárgy birtokában van vagy akinek a számláján a
                    zálogtárgyat a zálogjogosult javára jóváírták, a zálogjog megszűntéről
                    írásban értesíteni.
          (2)  A harmadik személy, aki mint zálogtartó a zálogtárgy birtokában van vagy
               akinek a számláján a zálogtárgyat a zálogjogosult javára jóváírták, a
               zálogjog megszűntéről való írásbeli értesítés kézhezvételét követően
               késedelem nélkül köteles a zálogtárgyat a zálogkötelezettnek visszaadni
               vagy a számláján jóváírt zálogtárgynak a zálogkötelezett számláján való
               jóváírásáról rendelkezni.

VIII. CÍM
A HASZNÁLATI JOGOK

XXIX. FEJEZET
A földhasználat

5:145. §       [Földhasználati jog a föld és az épület szétváló tulajdonjoga esetén]
          (1)  Ha a föld és a rajta álló épület tulajdonjoga nem ugyanazt a személyt
               illeti meg, az épület tulajdonosát az épület fennállásáig az épület
               rendeltetésszerű használatához szükséges mértékben a földre földhasználati
               jog illeti meg.
          (2)  Földhasználati jogánál fogva az épület tulajdonosa az épület használathoz
               szükséges mértékben jogosult a föld használatára és hasznai szedésére,
               valamint a használat arányában köteles viselni a föld fenntartásával járó
               terheket.

XXX. FEJEZET
A haszonélvezet

5:146. §       [A szerződésen alapuló haszonélvezet keletkezése]
          (1)  Haszonélvezeti jog létrejöttéhez az erre irányuló szerződésen vagy más
               jogcímen felül a dolog birtokának átruházása; az ingatlanon vagy ingatlan-
               nyilvántartásba bejegyzett jogon alapított haszonélvezeti jog esetén a
               haszonélvezeti jog ingatlan-nyilvántartásba való bejegyzése szükséges.
          (2)  Ha az ingatlanon vagy az ingatlan-nyilvántartásba bejegyzett jogon
               jogszabálynál fogva keletkezik haszonélvezet, a haszonélvezeti jogot az
               ingatlan-nyilvántartásba be kell jegyezni; ha ez elmarad, a haszonélvezeti
               jog a dolognak rosszhiszemű vagy ingyenes megszerzőjével szemben
               érvényesíthető.
          (3)  A haszonélvezeti jog nem terjed ki arra, amivel a haszonélvezeti jog tárgya
               a haszonélvezet keletkezését követően gyarapszik, kivéve, ha a gyarapodás a
               haszonélvezet tárgyának a rendes gazdálkodás körében való hasznosításából
               származik.

5:147. §       [A haszonélvezeti jog tartalma]
          (1)  Haszonélvezeti jogánál fogva a jogosult a más személy tulajdonában álló
               dolgot birtokában tarthatja, használhatja, hasznosíthatja és hasznait
               szedheti.
          (2)  Ha a haszonélvezeti jog egyidejűleg több haszonélvezőt illet meg, a
               birtoklás, a használat és a hasznok szedésének jogára a közös tulajdon
               szabályait kell megfelelően alkalmazni.
          (3)  A haszonélvezeti jog a dolog tulajdonosának személyében beállott változásra
               tekintet nélkül fennmarad.
          (4)  A természetes személyt megillető haszonélvezeti jog korlátozott időre és
               legfeljebb a jogosult haláláig állhat fenn.
          (5)  Jogi személy javára haszonélvezeti jog korlátozott időre, de legfeljebb
               ötven évre engedhető; a határozatlan időre alapított haszonélvezeti jog
               ötven évig áll fenn.

5:148. §       [A haszonélvezet gyakorlásának átengedése]
          (1)  A haszonélvező a haszonélvezeti jogot nem ruházhatja át, de a birtoklás, a
               használat és a hasznok szedése jogának gyakorlását átengedheti.
          (2)  Ellenérték fejében a haszonélvezeti jog gyakorlását a haszonélvező akkor
               engedheti át, ha a tulajdonos – azonos feltételek mellett – a dolog
               használatára, hasznosítására vagy a dolog hasznainak szedésére nem tart
               igényt.

5:149. §       [A haszonélvező jogai és kötelezettségei a haszonélvezet fennállása alatt]
          (1)  A haszonélvező jogának gyakorlása során a rendes gazdálkodás szabályai
               szerint köteles eljárni.
          (2)  A haszonélvező a tulajdonos hozzájárulása nélkül a haszonélvezet tárgyát
               képező dolog gazdasági rendeltetését annyiban változtathatja meg, illetve a
               dolgot annyiban alakíthatja át vagy változtathatja meg lényegesen,
               amennyiben a dolog gazdasági rendeltetésének fenntartása vagy eredeti
               formájában való hagyása a rendes gazdálkodás követelményeivel ellentétes.
          (3)  A haszonélvező viseli – a rendkívüli javítások és helyreállítások
               kivételével – a dologgal kapcsolatos terheket. A haszonélvezőt terhelik a
               dolog használatával kapcsolatos kötelezettségek.
          (4)  A haszonélvező köteles a tulajdonost a dolgot fenyegető veszélyről és a
               beállott kárról értesíteni – ideértve azt az esetet is, ha őt harmadik
               személy a haszonélvezet gyakorlásában akadályozza –, köteles továbbá tűrni,
               hogy a tulajdonos a veszély elhárításához vagy a kár következményeinek
               megszüntetéséhez a szükséges intézkedéseket megtegye.

5:150. §       [A költségek viselése]
          (1)  A haszonélvező a rendkívüli javítási vagy helyreállítási munkálatokat
               elvégezheti, ha felszólítására a tulajdonos azokat nem végzi el.
          (2)  A haszonélvezet megszűnésekor a haszonélvező a tulajdonostól a saját
               költségén elvégzett rendkívüli javítási vagy helyreállítási munkálatok
               következtében a dologban beállott értéknövekedés megtérítését a jogalap
               nélküli gazdagodás szabályai szerint követelheti.

5:151. §       [A rendhagyó haszonélvezet]
          (1)  A haszonélvező a haszonélvezet keletkezésekor meglevő, természetüknél fogva
               elhasználható dolgokkal, gazdasági felszereléssel és állatállománnyal,
               árukészlettel és pénzzel a rendes gazdálkodás szabályai szerint indokolt
               mértékben rendelkezhet. A haszonélvezet megszűnésekor köteles ezeket
               pótolni; ha ez nem lehetséges, értéküket megtéríteni.
          (2)  Ha a haszonélvezettel terhelt és értékesített vagy elhasznált dolog volt
               tulajdonosának a pótlás vagy az értékmegtérítés iránti követelése
               veszélyeztetve van, a tulajdonos megfelelő biztosítékot követelhet.

5:152. §       [A tulajdonos jogai a haszonélvezet fennállása alatt]
          (1)  A tulajdonos jogosult a haszonélvezet gyakorlását ellenőrizni.
          (2)  Ha a haszonélvező a dolgot nem rendeltetésének megfelelő módon használja
               vagy rongálja, illetve rendeltetését meg nem engedett módon megváltoztatja,
               továbbá ha a dolognak a haszonélvezet megszűntével való visszaadását
               egyébként veszélyezteti, a tulajdonos megfelelő biztosítékot követelhet, ha
               tiltakozása nem vezetett eredményre.
          (3)  Ha a haszonélvező nem ad megfelelő biztosítékot, a bíróság a tulajdonos
               kérelmére a haszonélvezeti jog gyakorlását biztosíték adásáig
               felfüggesztheti.
          (4)  A tulajdonost ezek a jogok azzal szemben is megilletik, akinek a
               haszonélvező a haszonélvezetből fakadó jogok gyakorlását átengedte. Ebben
               az esetben a megfelelő biztosíték elmaradása esetén a bíróság a harmadik
               személyt a haszonélvező által a részére átengedett jog gyakorlásától
               eltiltja.
          (5)  A haszonélvezeti jog fennállása alatt a tulajdonos a birtoklás, a használat
               és a hasznok szedésének jogát annyiban gyakorolhatja, amennyiben a
               haszonélvező e jogokkal nem él.

5:153. §       [A haszonélvezet tárgyának elpusztulása]
          (1)  Ha a dolog vagy annak jelentős része elpusztul, a tulajdonos nem köteles
               azt helyreállítani.
          (2)  Ha a tulajdonos a dolgot helyreállítja, a haszonélvezeti jog feléled, de a
               tulajdonos kérheti annak a helyreállításra fordított összeggel arányos
               korlátozását.
          (3)  Ha a tulajdonos a dolgot nem állítja helyre, a haszonélvezet megszűnik. Ha
               a haszonélvezet tárgya helyébe más dolog vagy követelés lép, a
               haszonélvezet erre terjed ki. Ha a dolog helyébe pénzösszeg vagy követelés
               lépett, a tulajdonos és a haszonélvező is követelheti ennek az összegnek a
               dolog helyreállítására vagy pótlására fordítását, ha ez a rendes
               gazdálkodás követelményeinek megfelel.
          (4)  A tulajdonos a helyreállítást vagy a pótlást maga elvégezheti vagy a
               megtérítési összeget erre a célra a haszonélvezőnek átengedheti.

5:154. §       [A haszonélvezet megszűnése]
          (1)  A haszonélvezet megszűnik a határozott időtartam lejártával, a jogosult
               halálával vagy jogutód nélküli megszűnésével, továbbá ha a haszonélvező
               szerzi meg a dolog tulajdonjogát.
          (2)  A haszonélvezetnek jogügylettel való megszüntetéséhez a haszonélvező
               lemondó nyilatkozata; ingatlanon, illetve ingatlan-nyilvántartásba vagy más
               közhiteles nyilvántartásba bejegyzett jogon fennálló haszonélvezet esetén a
               haszonélvezeti jognak a nyilvántartásból való törlése is szükséges.
          (3)  A lemondó nyilatkozatot dolog haszonélvezete esetén a tulajdonoshoz, jog
               haszonélvezete esetén a haszonélvezet tárgyát képező jog jogosultjához vagy
               a jog megalapítójához kell intézni.
          (4)  Ingatlanon, illetve ingatlan-nyilvántartásba vagy más közhiteles
               nyilvántartásba bejegyzett jogon fennálló haszonélvezet esetén a lemondó
               nyilatkozatot írásban kell megtenni.

5:155. §       [A haszonélvező kötelezettségei a haszonélvezet megszűnése esetén]
          (1)  A haszonélvezet megszűntével a haszonélvező köteles a dolgot visszaadni. A
               haszonélvező a dologban bekövetkezett károkért a szerződésen kívül okozott
               károkért való felelősség szabályai szerint felel. A rendeltetésszerű
               használattal járó értékcsökkenést a haszonélvező nem köteles megtéríteni.
          (2)  A haszonélvezeti jog megsértéséből eredő igényekre a tulajdonjog védelmére
               vonatkozó szabályokat kell megfelelően alkalmazni.

XXXI. FEJEZET
A jog és követelés haszonélvezetére vonatkozó különös szabályok

5:156. §       [Haszonélvezet jogokon]
          (1)  A hasznot hajtó jog és követelés haszonélvezetére a dolgok
               haszonélvezetének szabályait kell megfelelően alkalmazni.
          (2)  Haszonélvezettel terhelt jogot vagy követelést a haszonélvezetre kiterjedő
               hatállyal a haszonélvező hozzájárulásával lehet szerződéssel megszüntetni
               vagy a haszonélvező hátrányára megváltoztatni.

5:157. §       [A jog haszonélvezőjének jogállása]
               Ha a haszonélvezetnek olyan jog a tárgya, amelynél fogva valaminek a
               szolgáltatását lehet követelni, a haszonélvező és a szolgáltatásra
               kötelezett közötti jogviszonyra megfelelően irányadók azok a szabályok,
               amelyek a jog átruházásának esetén a jog megszerzője és a kötelezett
               közötti jogviszonyra vonatkoznak.

5:158. §       [Haszonélvezet követelésen]
          (1)  Követelés haszonélvezője jogosult a követelést érvényesíteni, és ha az
               esedékességhez a hitelező felmondása szükséges, a hitelezőt megillető
               felmondási jogot gyakorolni. Ha a követelést a haszonélvező hajtja be, a
               követelés érvényesítéséért a jogosulttal szemben a szerződésen kívül
               okozott károkért való felelősség szabályai szerint felel. A haszonélvezőnek
               a követelésre vonatkozó más rendelkezése semmis.
          (2)  Az adós teljesítésével a szolgáltatás tárgyát a követelés jogosultja szerzi
               meg, azzal, hogy azon a haszonélvező a teljesítéssel egyidejűleg
               haszonélvezetet szerez.

XXXII. FEJEZET
A használat

5:159. §       [A használat]
          (1)  A használat jogánál fogva a jogosult a dolgot a saját, valamint vele együtt
               élő családtagjai szükségleteit meg nem haladó mértékben használhatja és
               hasznait szedheti. Jogi személy a használat jogánál fogva a dolgot a
               létesítő okiratában meghatározott céljával és tevékenységével összhangban
               használhatja és szedheti annak hasznait. A használat jogának gyakorlása
               másnak nem engedhető át.
          (2)  A használatra egyebekben a haszonélvezet szabályait kell alkalmazni.

IX. CÍM
SZOLGALOM ÉS KÖZÉRDEKŰ HASZNÁLAT

XXXIII. FEJEZET
A telki szolgalom

5:160. §       [A telki szolgalom fogalma]
          (1)  Telki szolgalom alapján az ingatlan mindenkori birtokosa átjárás,
               vízellátás, vízelvezetés, pince létesítése, vezetékoszlopok elhelyezése,
               épület megtámasztása céljára vagy az ingatlan mindenkori birtokosa számára
               előnyös más hasonló célra más ingatlanát meghatározott terjedelemben
               használhatja, vagy követelheti, hogy a másik ingatlan birtokosa a
               jogosultságából egyébként folyó valamely magatartástól tartózkodjék.
          (2)  Ha valamely föld nincs összekötve megfelelő közúttal, a szomszédok
               kötelesek tűrni, hogy az ingatlan mindenkori birtokosa földjeiken átjárjon.

5:161. §       [A telki szolgalom létrejötte szerződéssel és elbirtoklással]
          (1)  A telki szolgalom szerződéssel való létesítésére az ingatlan
               haszonélvezetének alapítására vonatkozó szabályokat kell megfelelően
               alkalmazni.
          (2)  Telki szolgalmat az ingatlan tulajdonosa egyoldalú nyilatkozattal a saját
               javára is alapíthat.
          (3)  Elbirtoklással szerzi meg a telki szolgalmat az ingatlan birtokosa, ha a
               másik ingatlan használata ellen annak birtokosa tizenöt éven át nem
               tiltakozik. Szívességből vagy visszavonásig engedett jog gyakorlása nem
               vezet elbirtoklásra.
          (4)  A telki szolgalom nem lehet önállóan forgalom tárgya.

5:162. §       [A telki szolgalom gyakorlása]
          (1)  A szolgalom gyakorlása nem vezethet mások, különösen a szolgalommal terhelt
               dolog használója jogainak szükségtelen sérelméhez.
          (2)  Ha a telki szolgalom gyakorlása valamely berendezés vagy felszerelés
               használatával jár, a fenntartás költségei a szolgalom jogosultját és
               kötelezettjét – eltérő megállapodás hiányában – olyan arányban terhelik,
               amilyen arányban a berendezést vagy felszerelést használják.

5:163. §       [A telki szolgalom megszűnése]
          (1)  A bíróság a telki szolgalmat megszüntetheti, korlátozhatja vagy gyakorlását
               felfüggesztheti, ha az az ingatlan mindenkori birtokosa ingatlanának
               rendeltetésszerű használatához már nem szükséges.
          (2)  A szolgalom megszűnik, ha a jogosult – bár ez módjában állt – tizenöt éven
               át nem gyakorolta vagy eltűrte, hogy gyakorlásában akadályozzák.
          (3)  A telki szolgalom jogügylettel való megszüntetéséhez az uralkodó telek
               tulajdonosának a szolgáló telek tulajdonosához intézett írásbeli lemondó
               nyilatkozata és a szolgalmi jog ingatlan-nyilvántartásból való törlése
               szükséges.

XXXIV. FEJEZET
Közérdekű használat

5:164. §       [A közérdekű használati jog]
          (1)  Ingatlanra közérdekből, a jogszabályban feljogosított személyek javára –
               hatóság határozatával – szolgalmat vagy más használati jogot lehet
               alapítani. A használati jog alapításáért a korlátozás mértékének megfelelő
               kártalanítás jár.
          (2)  A használati jog alapításából eredő károkat a kisajátítási kártalanításra
               vonatkozó szabályok szerint kell megtéríteni.

NEGYEDIK RÉSZ
AZ INGATLAN-NYILVÁNTARTÁS

X. CÍM
AZ INGATLAN-NYILVÁNTARTÁS ÉS ANNAK ELVEI

5:165. §       [Az ingatlan-nyilvántartás]
               Az ingatlan-nyilvántartás az ingatlanokra vonatkozó jogok, valamint jogi
               szempontból jelentős tények nyilvános és közhiteles nyilvántartása. Az
               ingatlan-nyilvántartás tartalmazza az ingatlanoknak és az ingatlan-
               nyilvántartásba bejegyzett személyeknek a jogszabályban meghatározott
               adatait.

5:166. §       [Az ingatlan-nyilvántartás nyilvánossága]
          (1)  Az ingatlan-nyilvántartás nyilvános.
          (2)  Az ingatlan-nyilvántartási tulajdoni lap, illetve térkép tartalmát – a
               különös védelem alá tartozó személyes adatok kivételével – bárki
               megismerheti, arról feljegyzést készíthet, továbbá hiteles másolat vagy
               tanúsítvány kiadását kérheti.
          (3)  Az ingatlan-nyilvántartási bejegyzés, feljegyzés és a széljegyzett
               ingatlan-nyilvántartási igény alapjául szolgáló okiratok tartalma – a
               hozzájárulás és az igazolt igény keretei között – akkor ismerhető meg, ha a
               kérelmező igazolja, hogy a megismeréshez az okirat tartalma által érintett
               jogosultak és kötelezettek hozzájárultak, vagy hogy az okirat megismerése
               joga érvényesítéséhez, illetve jogszabályon vagy hatósági határozaton
               alapuló kötelezettsége teljesítéséhez szükséges.
          (4)  Az ingatlan természetben meghatározott részére bejegyzett jogok, tények és
               átvezetett adatok alapjául szolgáló okiratnak az érintett természetbeni
               rész meghatározására vonatkozó tartalma korlátozás nélkül megismerhető
               akkor is, ha a tulajdoni lapon lévő bejegyzés nem hivatkozik arra, hogy a
               természetbeni rész meghatározását az okirat tartalmazza.

5:167. §       [Az okirati elv]
               Az ingatlan-nyilvántartásba jog és jogilag jelentős tény bejegyzésére,
               feljegyzésére és adatok átvezetésére jogszabályban meghatározott okirat,
               továbbá bírósági vagy hatósági határozat alapján kerülhet sor.

5:168. §       [A bejegyzési elv]
          (1)  Törvényben meghatározott egyes jogok keletkezése, módosulása és megszűnése
               az ingatlan-nyilvántartási tulajdoni lapra történő bejegyzéssel megy végbe.
               Az ingatlan-nyilvántartásba azokat a jogokat lehet bejegyezni, amelyek
               bejegyezését jogszabály lehetővé teszi.
          (2)  A jogátruházásról kiállított okiraton alapuló bejegyzés keletkezteti az
               átruházáson alapuló tulajdonjogot, a jogalapításról kiállított okiraton
               alapuló bejegyzés pedig a szerződésen alapuló vagyonkezelői jogot,
               földhasználati jogot, haszonélvezeti jogot és a használat jogát, telki
               szolgalmi jogot és jelzálogjogot.
          (3)  Törvényben meghatározott egyes jogilag jelentős tények feljegyzésének,
               illetve jogszabály erejénél fogva keletkező jogok bejegyzésének elmaradása
               a hozzájuk fűződő joghatást nem érinti.
          (4)  Törvényben meghatározott egyes jogok bejegyzésének és jogilag jelentős
               tények feljegyzésének elmaradása esetén a jogosult azokat a jóhiszemű
               harmadik jogszerzővel szemben nem érvényesítheti.
          (5)  Törvényben meghatározott egyes jogok és jogilag jelentős tények bejegyzése
               a későbbi jogszerzők szerzését korlátozza vagy feltételessé teszi.

5:169. §       [A rangsor elve]
               Az ingatlanra bejegyzett jogok ingatlan-nyilvántartási sorrendjét (a
               továbbiakban: rangsor) a bejegyzések hatályának kezdetére irányadó
               időpontok határozzák meg.

5:170. §       [Az ingatlan-nyilvántartás közhitelessége]
               Az ingatlan-nyilvántartás a bejegyzett jogok és a feljegyzett tények
               fennállását hitelesen tanúsítja.

XI. CÍM
AZ INGATLAN-NYILVÁNTARTÁS KÖZHITELESSÉGE

5:171. §       [Az ingatlan-nyilvántartási közhitelesség tartalma]
          (1)  Ha valamely jogot az ingatlan-nyilvántartásba bejegyeztek, vagy ha valamely
               tényt oda feljegyeztek, senki sem hivatkozhat arra, hogy annak
               fennállásáról nem tudott.
          (2)  Az (1) bekezdésben foglaltak megfelelően irányadók az ingatlan-
               nyilvántartásban széljegyzett kérelmek kapcsán a folyamatban lévő eljárás
               tényére és tárgyára is.

5:172. §       [Az ingatlan-nyilvántartásban bízva jogot szerző jóhiszeműsége]
          (1)  A jóhiszemű jogszerzésre hivatkozó fél jóhiszeműségének megítélése során a
               jóhiszeműség fennállását a jogszerzésre alapított kérelmének az ingatlan-
               nyilvántartásba való bejegyzés céljából való benyújtása szerinti időpontban
               kell vizsgálni. Ha a jogváltozásra irányuló megállapodás a bejegyzés
               hatályossá válásának időpontja után jött létre, a jóhiszeműség megítélése
               során a megállapodás létrejöttének időpontja az irányadó.
          (2)  Nem tekinthető jóhiszeműnek az a jogot szerző vagy a jóhiszeműség védelme
               alá eső egyéb cselekményt végző személy, aki jogának szerzésekor vagy a
               cselekmény véghezvitelének időpontjában az ingatlan-nyilvántartás
               tartalmának helytelenségéről vagy az ingatlan-nyilvántartásban jogosultként
               bejegyzett személy jogának korlátozottságáról tudott vagy akinek arról
               tudnia kellett.
          (3)  Nem hivatkozhat a jogszerző a jóhiszeműségére olyan jogosulttal szemben,
               aki saját jogszerzését olyan bejegyzés vagy feljegyzés tárgyát képező jogra
               vagy tényre alapítja, amelynek ingatlan-nyilvántartásba való bejegyzése
               vagy feljegyzése iránti eljárás megindítását a jóhiszeműség megítélése
               során irányadó időpontban az ingatlan-nyilvántartásban széljegy formájában
               már feltüntették, ha a bejegyzés vagy feljegyzés iránti kérelem alapján a
               bejegyzésre vagy feljegyzésre sor kerül.

5:173. §       [Az ingatlan-nyilvántartás teljessége]
          (1)  Az ellenkező bizonyításáig úgy kell tekinteni, hogy az ingatlan-
               nyilvántartásba bejegyzett jog vagy feljegyzett tény fennáll, és az az
               ingatlan-nyilvántartás szerinti jogosultat illeti meg.
          (2)  Az ellenkező bizonyításáig úgy kell tekinteni, hogy az ingatlan-
               nyilvántartásból törölt jog vagy tény nem áll fenn.

5:174. §       [Jóhiszeműen és ellenérték fejében szerzők védelme]
          (1)  A jóhiszemű és ellenérték fejében szerző javára az ingatlan-nyilvántartás
               tartalmát akkor is helyesnek és teljesnek kell tekinteni, ha az a valódi
               anyagi jogi jogállapottól eltér. Ennek alapján a szerző az e törvény
               szerinti védelemben részesül.
          (2)  A jóhiszemű szerző az (1) bekezdésben foglalt védelemre nem hivatkozhat
               azzal szemben, aki ellene az ingatlan-nyilvántartási bejegyzés törlése
               iránt vagy az ingatlan-nyilvántartásban széljegyzett bejegyzési igény
               alapjául szolgáló jogügylet érvénytelenségének vagy ezen igény elévülésének
               megállapítása iránt pert indít. Ugyanez irányadó arra az esetre is, ha az
               ingatlan-nyilvántartásba a kérelem benyújtása előtt a törlési vagy
               kiigazítási pert feljegyezték.

5:175. §       [Az ingatlan-nyilvántartáson kívül jogot szerző jogállása]
          (1)  Az ingatlan-nyilvántartáson kívül jogot szerző személy vagy az ingatlan-
               nyilvántartásban feljegyezhető tény jogosultja a szerzett jogát, illetve a
               feljegyezhető tényt nem érvényesítheti az ingatlan-nyilvántartásba
               bejegyzett vagy az őt bejegyzési igénnyel rangsorban megelőző, jóhiszemű
               szerzővel szemben.
          (2)  Az ingatlan-nyilvántartásba be nem jegyzett jogot és fel nem jegyzett tényt
               a jóhiszemű és ellenérték fejében jogot szerző, valamint bejegyzési
               igénnyel rangsorban előbb álló, jóhiszemű jogszerzővel szemben nem lehet
               érvényesíteni. A jóhiszemű szerző jogvédelme az ingatlan-nyilvántartási
               állapot függő jogi helyzetére utaló tény feljegyzése esetére nem terjed ki.

5:176. §       [Az ingatlan-nyilvántartási bejegyzés hatályának kiterjesztése]
               Az ingatlan-nyilvántartási bejegyzés hatályára, továbbá a jóhiszemű és
               ellenérték fejében szerzők védelmére vonatkozó szabályokat kell megfelelően
               alkalmazni arra az esetre, ha az ingatlan-nyilvántartásba bejegyzett jog
               alapján az ingatlan-nyilvántartásban jogosultként megjelölt részére
               szolgáltatást teljesítenek.

5:177. §       [Az ingatlan-nyilvántartási adatok irányadó jellege]
          (1)  Ingatlannal kapcsolatos hatósági eljárásokban az ingatlan-nyilvántartásban
               feltüntetett adatokat, valamint az ingatlan-nyilvántartási térképen
               ábrázolt határvonalat kell irányadónak tekinteni.
          (2)  Az ingatlan-nyilvántartásban feltüntetett adatokkal szemben a bizonyítás
               azt terheli, aki az adatok helyességét vitatja.
          (3)  Ha az ingatlannak az ingatlan-nyilvántartásban feltüntetett, valamint az
               ingatlan-nyilvántartási térképen ábrázolt határvonala alapján számított,
               jogszabály szerint meghatározható területnagysága eltér egymástól, akkor ez
               utóbbi az irányadó.

XII. CÍM
BEJEGYZÉS, FELJEGYZÉS. RANGSOR ÉS RANGHELY

5:178. §       [A bejegyzés]
          (1)  A bejegyzéssel a jog megszerzése, változása vagy megszűnése, továbbá a jog
               érvényesíthetősége – a jogváltozás egyéb feltételeinek megléte esetén –
               közvetlenül áll be.
          (2)  Az ingatlan-nyilvántartási bejegyzéshez jogváltozásra irányuló jogcím és a
               jogváltozással érintett, ingatlan-nyilvántartásba bejegyzett jogosult
               bejegyzési engedélye; a jog törléséhez a jogosult törlési engedélye
               szükséges. A bejegyzési és a törlési engedélyre a szerződés létrejöttére és
               érvényességére vonatkozó szabályokat kell megfelelően alkalmazni.
          (3)  A bejegyzés alapjául bírósági ítélet vagy hatósági határozat is szolgálhat.
          (4)  A bejegyzés az elrendelésének alapjául szolgáló kérelem benyújtásának
               időpontjára visszamenőleges hatályú.
          (5)  Ha az ingatlan tulajdonának megszerzéséhez vagy az ingatlant terhelő jog
               alapításához, átruházásához vagy megterheléséhez ingatlan-nyilvántartási
               bejegyzés szükséges, a jogváltozás az ingatlan-nyilvántartási bejegyzéssel,
               a bejegyzés tartalmának megfelelően jön létre.
          (6)  Ha az ingatlan tulajdonának vagy az ingatlant terhelő jognak a
               megszüntetéséhez ingatlan-nyilvántartási bejegyzés szükséges, a jog a
               törlésének ingatlan-nyilvántartási bejegyzésével, a bejegyzésnek
               megfelelően szűnik meg.
          (7)  Ha a bejegyzés folytán az ingatlant terhelő jogok és a tulajdonjog
               jogosultja azonos személy, az ingatlant terhelő jogok a rangsorban hátrább
               álló jogosultak irányában fennmaradnak.

5:179. §       [A feljegyzés]
          (1)  A feljegyzés az ingatlan-nyilvántartásba bejegyzett jogokat érintő egyes
               tények ingatlan-nyilvántartási feltüntetése.
          (2)  Az ingatlan-nyilvántartásban törvényben meghatározott tények feljegyzésének
               van helye.
          (3)  A feljegyzés az elrendelésének alapjául szolgáló kérelem benyújtásának
               időpontjára visszamenőleges hatályú.

5:180. §       [A rangsor és a ranghely]
          (1)  Ranghelyet olyan kérelemmel lehet alapítani, amelyhez a bejegyzés alapjául
               szolgáló okiratot is mellékelték.
          (2)  Azok a jogok, amelyek bejegyzésének hatálya ugyanazon időpontban kezdődik,
               azonos ranghelyen állnak.
          (3)  Az azonos napon érkezett kérelmek bejegyzésének sorrendjét, a bejegyzések
               és a feljegyzések hatályosulásának ranghelyét a bejegyzés alapjául szolgáló
               okiratok keltezésének, kiállításának vagy – ha az okirat alapján való
               bejegyzéshez ellenjegyzés szükséges – ellenjegyzésének időpontja határozza
               meg.
          (4)  A bejegyzések rangsora valamennyi érdekelt hozzájárulásával
               megváltoztatható. A rangsor megváltoztatásához a ranghely megváltoztatása
               tényének ingatlan-nyilvántartásban való feljegyzése szükséges.
          (5)  A bejegyzések ranghelyével való rendelkezés nem járhat harmadik személy – a
               ranghely módosításának időpontjában bejegyzett – jogának sérelmével.
          (6)  A rangsor megváltoztatása folytán előrelépett jog az előrelépéssel szerzett
               ranghelyét megtartja akkor is, ha a hátralépett jog megszűnik, vagy ha a
               hátralépett jelzáloggal biztosított követelés elévül.

5:181. §       [A jog tartalmának megváltozása]
               Az ingatlant terhelő jog tartalmának megváltoztatására az ingatlant terhelő
               jog keletkezésének és megszűnésének a szabályait kell megfelelően
               alkalmazni.

XIII. CÍM
AZ INGATLAN-NYILVÁNTARTÁS HELYESBÍTÉSE; A TÖRLÉSI ÉS A KIIGAZÍTÁSI KERESET; JOGVÉDELMI
HATÁS

5:182. §       [Az ingatlan-nyilvántartás helyesbítése]
          (1)  Ha az ingatlan-nyilvántartás tartalma a bejegyzés vagy feljegyzés alapjául
               szolgáló okirathoz képest helytelen, az ingatlan-nyilvántartás
               helyesbítésének van helye.
          (2)  A helyesbítés a helytelen ingatlan-nyilvántartási bejegyzés vagy feljegyzés
               törlésével vagy az ingatlan-nyilvántartás tartalmának kiigazításával
               történik.

5:183. §       [Bejegyzés törlése]
               Az ingatlan-nyilvántartási bejegyzés vagy feljegyzés törlésének a bejegyzés
               vagy feljegyzés alapjául szolgáló jogügylet érvénytelensége vagy a
               bejegyzés utólagos helytelenné válása miatt van helye.

5:184. §       [A törlési és kiigazítási igény]
          (1)  A jogosultat megillető törlési vagy kiigazítási igény az ingatlan
               tulajdonjogát vagy az ingatlanra vonatkozó valamely jogot közvetlenül
               szerzővel szemben nem évül el.
          (2)  Azzal szemben, aki közvetlenül a bejegyzés folytán szerzett jogot vagy
               mentesült kötelezettség alól, az érvénytelen bejegyzés törlése iránti pert
               addig lehet megindítani, amíg a bejegyzés alapjául szolgáló jognyilatkozat
               érvénytelensége megállapításának helye van.

5:185. §       [Bejegyeztetési kötelezettség]
               Ha az ingatlan-nyilvántartás kiigazításának feltétele az, hogy más jogát
               előbb bejegyezzék, a jogosult ettől a személytől követelheti, hogy jogát az
               ingatlan-nyilvántartásba jegyeztesse be.

5:186. §       [A bejegyzés kijavítása]
          (1)  A bejegyzésben vagy feljegyzésben történt hibás névírást, szám- vagy
               számítási hibát, más hasonló elírást és helytelen megjelölést az ingatlan-
               nyilvántartást vezető hatóság saját hatáskörében kijavítja. Az ingatlan-
               nyilvántartást vezető hatóság kiegészíti a határozatát, ha az a bejegyzés
               vagy feljegyzés iránti kérelem és az annak alapjául szolgáló okirat
               valamely részéről nem rendelkezett, továbbá ha a bejegyzés vagy feljegyzés
               az okiratban és a kérelemben foglaltakhoz képest hiányos.
          (2)  Ha az ingatlan-nyilvántartásból megállapítható, hogy az ingatlanra
               időközben harmadik személy jóhiszeműen és ellenérték fejében jogot
               szerzett, és a kijavítás vagy a kiegészítés az ő jogát sértené, a jogra és
               tényre vonatkozó kijavításnak vagy kiegészítésnek akkor van helye, ha ehhez
               az érdekelt harmadik személy hozzájárul.

5:187. §       [Az ingatlan-nyilvántartás jogvédelmi hatása]
               Az anyagi jog szerinti jogosult vagy a bejegyzés törlése esetén jogosulttá
               váló személy a jogsértő vagy utólag helytelenné vált bejegyzés alapján, a
               bejegyzés teljességében és helyességében bízva, jóhiszeműen és ellenérték
               fejében jogot szerző harmadik személlyel szemben a törlési keresetet az
               anyagi jog szerinti jogosult esetén az eredetileg érvénytelen bejegyzésről
               szóló határozat kézbesítéstől számított hat hónap alatt, a bejegyzés
               törlése esetén jogosulttá váló személy esetén pedig az utólag helytelenné
               vált bejegyzés alapján történt jogszerzés bejegyzéséről szóló határozat
               kézbesítésétől számított hat hónap alatt indíthatja meg, ha a határozatot a
               részére kézbesítették. Ha kézbesítés nem történt, a törlési keresetet a
               bejegyzés hatályossá válásától számított hároméves határidő alatt lehet
               megindítani. E határidők elmulasztása jogvesztéssel jár.

HATODIK KÖNYV
KÖTELMI JOG

ELSŐ RÉSZ
A KÖTELMEK KÖZÖS SZABÁLYAI

I. CÍM
ÁLTALÁNOS RENDELKEZÉSEK

I. FEJEZET
A kötelem

6:1. §         [A kötelem]
          (1)  A kötelem kötelezettség a szolgáltatás teljesítésére és jogosultság a
               szolgáltatás teljesítésének követelésére.
          (2)  A kötelem valamely dolog adására, tevékenységre, tevékenységtől való
               tartózkodásra vagy más magatartásra irányulhat.
          (3)  A kötelmeknek a felek jogaira és kötelezettségeire vonatkozó közös
               szabályaitól a felek egyező akarattal eltérhetnek, ha e törvény az eltérést
               nem tiltja.

6:2. §         [Kötelemkeletkeztető tények]
          (1)  Kötelem keletkezhet különösen szerződésből, károkozásból, személyiségi,
               dologi vagy más jog megsértéséből, egyoldalú jognyilatkozatból,
               értékpapírból, jogalap nélküli gazdagodásból, megbízás nélküli ügyvitelből
               és utaló magatartásból.
          (2)  Egyoldalú jognyilatkozatból jogszabályban meghatározott esetekben
               keletkezik kötelem. Ezekre a kötelmekre a kötelmek közös és a szerződés
               általános szabályait kell megfelelően alkalmazni.
          (3)  Kötelem jogszabályból, bírósági vagy hatósági határozatból akkor
               keletkezik, ha a jogszabály, a bírósági vagy a hatósági határozat így
               rendelkezik, és a kötelezettet, a jogosultat és a szolgáltatást
               meghatározza. Ezekre a kötelmekre a kötelmek közös és a szerződés általános
               szabályait kell megfelelően alkalmazni.

6:3. §         [A kötelem megszűnése]
               A kötelem megszűnik
               a)   a szolgáltatás teljesítésével;
               b)   abban az esetben, ha ugyanaz a személy lesz a jogosult és a
                    kötelezett, ha e törvény eltérően nem rendelkezik;
               c)   a kötelezett halálával vagy jogutód nélküli megszűnésével, ha
                    kötelezettsége személyesen teljesíthető szolgáltatás nyújtására
                    irányult;
               d)   a jogosult halálával vagy jogutód nélküli megszűnésével, ha a
                    szolgáltatást – annak jellegénél fogva – kifejezetten részére kellett
                    nyújtani;
               e)   a feleknek a kötelem megszüntetésére irányuló megállapodásával;
               f)   jogszabályban vagy bírósági vagy hatósági határozatban meghatározott
                    egyéb okból.

II. FEJEZET
A jognyilatkozat

6:4. §         [A jognyilatkozat]
          (1)  A jognyilatkozat joghatás kiváltására irányuló akaratnyilatkozat.
          (2)  Jognyilatkozat szóban, írásban vagy ráutaló magatartással tehető.
          (3)  Ha a fél jognyilatkozatát ráutaló magatartással fejezi ki, a jognyilatkozat
               megtételének a ráutaló magatartás tanúsítása minősül.
          (4)  A hallgatás vagy valamilyen magatartástól tartózkodás a felek kifejezett
               rendelkezése alapján minősül jognyilatkozatnak.

6:5. §         [A jognyilatkozat hatályosulása]
          (1)  A jelenlevők között tett jognyilatkozat nyomban hatályossá válik.
               Jelenlévők között tett a jognyilatkozat abban az esetben, ha a
               jognyilatkozat tartalmáról a címzett annak megtételével egyidejűleg
               tudomást szerez.
          (2)  A távollevők között tett jognyilatkozat a címzetthez való megérkezéssel
               válik hatályossá.
          (3)  A ráutaló magatartással tett jognyilatkozat a címzett tudomásszerzésével
               válik hatályossá.
          (4)  A nem címzett jognyilatkozat megtételével válik hatályossá.

6:6. §         [Alakisághoz kötött jognyilatkozat]
          (1)  Ha jogszabály vagy a felek megállapodása a jognyilatkozatra meghatározott
               alakot rendel, a jognyilatkozat ebben az alakban érvényes.
          (2)  Ha a jognyilatkozat meghatározott alakban tehető meg érvényesen, a
               jognyilatkozat módosítása, megerősítése, visszavonása, megtámadása,
               valamint a jognyilatkozat alapján létrejött jogviszony módosítása és
               megszüntetése is a meghatározott alakban érvényes.

6:7. §         [Írásbeli alakhoz kötött jognyilatkozat]
          (1)  Ha a jognyilatkozatot írásban kell megtenni, az akkor érvényes, ha legalább
               a lényeges tartalmát írásba foglalták.
          (2)  Ha e törvény eltérően nem rendelkezik, a jognyilatkozat akkor minősül
               írásba foglaltnak, ha jognyilatkozatát a nyilatkozó fél aláírta.
          (3)  Írásba foglaltnak kell tekinteni a jognyilatkozatot akkor is, ha annak
               közlésére a jognyilatkozatban foglalt tartalom változatlan visszaidézésére,
               a nyilatkozattevő személyének és a nyilatkozat megtétele időpontjának
               azonosítására alkalmas formában kerül sor.
          (4)  Írni nem tudó vagy nem képes személy írásbeli jognyilatkozata abban az
               esetben érvényes, ha azt közokirat vagy olyan teljes bizonyító erejű
               magánokirat tartalmazza, amelyen a nyilatkozó fél aláírását vagy kézjegyét
               bíróság vagy közjegyző hitelesíti, vagy amelyen ügyvéd ellenjegyzéssel vagy
               két tanú aláírással igazolja, hogy a nyilatkozó fél a nem általa írt
               okiratot előttük írta alá vagy látta el kézjegyével, vagy az okiraton lévő
               aláírást vagy kézjegyet előttük saját aláírásának vagy kézjegyének ismerte
               el. Az olvasni nem tudó, továbbá az olyan személy esetén, aki nem érti azt
               a nyelvet, amelyen az írásbeli nyilatkozatát tartalmazó okirat készült, az
               írásbeli jognyilatkozat érvényességének további feltétele, hogy magából az
               okiratból kitűnjön, hogy annak tartalmát a tanúk egyike vagy a hitelesítő
               személy a nyilatkozó félnek megmagyarázta.
          (5)  A (4) bekezdésen alapuló érvénytelenségre csak a nyilatkozattevő személy
               érdekében lehet hivatkozni.

6:8. §         [A jognyilatkozat értelmezése]
          (1)  A jognyilatkozatot vita esetén úgy kell értelmezni, ahogyan azt a
               címzettnek a nyilatkozó feltehető akaratára és az eset körülményeire
               tekintettel a szavak általánosan elfogadott jelentése szerint értenie
               kellett.
          (2)  A nem címzett jognyilatkozatot vita esetén úgy kell értelmezni, ahogyan azt
               a nyilatkozó feltehető akaratára és az eset körülményeire tekintettel a
               szavak általánosan elfogadott jelentése szerint érteni kell.
          (3)  Jogról lemondani vagy abból engedni kifejezett jognyilatkozattal lehet. Ha
               valaki jogáról lemond vagy abból enged, jognyilatkozatát nem lehet
               kiterjesztően értelmezni.

6:9. §         [A szerződés szabályainak megfelelő alkalmazása]
               A jognyilatkozat hatályára, érvénytelenségére és hatálytalanságára – ha e
               törvény eltérően nem rendelkezik – a szerződés általános szabályait kell
               megfelelően alkalmazni.

6:10. §        [A jognyilatkozatra vonatkozó szabályok megfelelő alkalmazása]
               A jognyilatkozatra vonatkozó szabályokat – ha e törvény eltérően nem
               rendelkezik – a nem kötelmi jogi jognyilatkozatokra megfelelően alkalmazni
               kell.

III. FEJEZET
A képviselet

1. A képviselet általános szabályai

6:11. §        [Képviselet]
          (1)  Ha e törvény eltérően nem rendelkezik, más személy útján is lehet
               jognyilatkozatot tenni. A képviselő által megtett jognyilatkozat
               közvetlenül a képviseltet jogosítja és kötelezi.
          (2)  A képviseleti jog jogszabályon, bírósági vagy hatósági határozaton,
               létesítő okiraton vagy meghatalmazáson alapulhat.

6:12. §        [A képviseleti jog korlátozása]
               A képviselő jogkörének korlátozása jóhiszemű harmadik személlyel szemben
               hatálytalan, ha e törvény eltérően nem rendelkezik.

6:13. §        [Érdekellentét]
          (1)  Ha a képviselő és a képviselt között érdekellentét van, a képviselő által
               tett jognyilatkozatot a képviselt megtámadhatja.
          (2)  Vélelmezett az érdekellentét, ha a képviselő az ellenérdekű fél vagy annak
               képviselője.
          (3)  A képviselt nem támadhatja meg a jognyilatkozatot, ha a képviseleti jog
               alapításakor az érdekellentétről tudott.

6:14. §        [Álképviselet]
          (1)  Aki képviseleti jog nélkül vagy képviseleti jogkörét túllépve más nevében
               jognyilatkozatot tesz, nyilatkozata a képviselt jóváhagyásával vált ki
               joghatást.
          (2)  Ha a képviselt a nevében tett jognyilatkozatot nem hagyja jóvá, a jóhiszemű
               álképviselő a harmadik személynek a jognyilatkozat megtételéből eredő
               kárát, a rosszhiszemű álképviselő a harmadik személynek a teljes kárát
               köteles megtéríteni.

2. Ügyleti képviselet

6:15. §        [Meghatalmazás]
          (1)  A meghatalmazás képviseleti jogot létesítő egyoldalú jognyilatkozat. A
               meghatalmazást a képviselőhöz, az érdekelt hatósághoz, bírósághoz vagy
               ahhoz a személyhez kell intézni, akihez a meghatalmazás alapján a képviselő
               jognyilatkozatot jogosult tenni.
          (2)  A meghatalmazáshoz olyan alakszerűségek szükségesek, amilyeneket jogszabály
               a meghatalmazás alapján megtehető jognyilatkozatra előír.
          (3)  A meghatalmazás visszavonásig érvényes.
          (4)  A meghatalmazás korlátozásának és visszavonásának jogáról való lemondás
               semmis. A meghatalmazás korlátozása és visszavonása harmadik személy
               irányában akkor hatályos, ha arról tudott vagy tudnia kellett.
          (5)  Meghatalmazás alapján cselekvőképes személyt korlátozottan cselekvőképes
               vagy cselekvőképességében részlegesen korlátozott személy is képviselhet.

6:16. §        [Általános meghatalmazás]
               Ügyek egyedileg meg nem határozott körére adott meghatalmazás akkor
               érvényes, ha teljes bizonyító erejű magánokiratba vagy közokiratba
               foglalták. A határozatlan vagy öt évnél hosszabb időre szóló általános
               meghatalmazás öt év elteltével hatályát veszti.

6:17. §        [A képviselet terjedelme]
               A képviseleti jog kiterjed mindazon cselekmények elvégzésére és
               jognyilatkozatok megtételére, amelyek a képviselettel elérni kívánt cél
               érdekében szükségesek.

3. A képviselet egyes sajátos esetei

6:18. §        [Vélelmezett és látszaton alapuló képviselet]
          (1)  Üzlethelyiségben vagy az ügyfélforgalom számára nyitva álló egyéb
               helyiségben képviselőnek kell tekinteni azt a személyt, akiről okkal
               feltételezhető, hogy az ott szokásos jognyilatkozatok megtételére jogosult.
               A képviselő jogkörének korlátozása harmadik személlyel szemben hatálytalan,
               kivéve, ha a harmadik személy a korlátozásról tudott.
          (2)  Képviselőnek kell tekinteni azt a személyt, akiről eljárása és a képviselt
               személy magatartása alapján okkal feltételezhető, hogy jogosultsággal
               rendelkezik a képviselt személy nevében jognyilatkozatot tenni.

6:19. §        [Ügyeinek vitelében akadályozott személy képviselete]
          (1)  A gyámhatóság kérelemre gondnokot rendel annak, akit körülményei ügyeinek
               vitelében akadályoznak. A gondnokrendelést bármely érdekelt és bármely
               hatóság kérheti, és annak hivatalból is helye van.
          (2)  A gondnokrendelés a gondnokolt személy cselekvőképességét nem érinti.
          (3)  A gondnok kezeli a gondnokolt vagyonát. A távollevő gondnoka – a
               gyámhatóság előzetes hozzájárulásával – minden olyan intézkedést megtehet,
               amivel a gondnokolt személyt károsodástól óvja meg. A halaszthatatlanul
               sürgős intézkedéshez a gyámhatóság hozzájárulása nem szükséges, erről
               azonban a gyámhatóságnak késedelem nélkül be kell számolni.

6:20. §        [Eseti gondnokság és eseti gyámság]
          (1)  A gyámhatóság eseti gondnokot rendel, ha a gondnok jogszabály vagy a
               gyámhatóság rendelkezése folytán, érdekellentét vagy más tényleges akadály
               miatt nem járhat el.
          (2)  Eseti gondnokot kell rendelni akkor is,
               a)   ha sürgősen kell intézkedni, és a cselekvőképtelen vagy a
                    cselekvőképességében részlegesen korlátozott nagykorú személynek nincs
                    törvényes képviselője vagy annak személye nem állapítható meg; továbbá
               b)   ha az ismeretlen, távollevő vagy ügyeinek vitelében egyébként
                    akadályozott személy jogainak megóvása érdekében szükséges.
          (3)  Az eseti gondnok az ügyben olyan jogkörrel jár el, mint a gondnok.
          (4)  A gondnok jogköre nem terjed ki azokra az ügyekre, amelyeknek ellátására
               eseti gondnokot rendeltek.
          (5)  A gyámhatóság az (1) és a (2) bekezdésben meghatározott esetekben eseti
               gyámot rendel, ha kiskorú személy képviseletéről kell gondoskodni. Az eseti
               gyámra az eseti gondnokra vonatkozó szabályokat kell megfelelően
               alkalmazni.

IV. FEJEZET
Az elévülés

6:21. §        [Az időmúlás joghatása]
               Jogosultság gyakorlására és követelés érvényesítésére jogszabályban előírt
               határidő eltelte jogvesztéssel akkor jár, ha ezt jogszabály kifejezetten
               így rendeli. Ha a határidő nem jogvesztő, arra az elévülés szabályait kell
               alkalmazni.

6:22. §        [Elévülés]
          (1)  Ha e törvény eltérően nem rendelkezik, a követelések öt év alatt évülnek
               el.
          (2)  Az elévülés akkor kezdődik, amikor a követelés esedékessé válik.
          (3)  Az elévülési idő megváltoztatására irányuló megállapodást írásba kell
               foglalni.
          (4)  Az elévülést kizáró megállapodás semmis.

6:23. §        [Az elévülés joghatásai]
          (1)  Ha e törvény eltérően nem rendelkezik, az elévült követelést bírósági
               eljárásban nem lehet érvényesíteni.
          (2)  Az elévülés a kötelezettnek a szolgáltatás teljesítésére vonatkozó
               kötelezettségét nem érinti; az elévült követelés alapján teljesített
               szolgáltatást a követelés elévülésére tekintettel visszakövetelni nem
               lehet.
          (3)  A főkövetelés elévülésével az attól függő mellékkövetelések is elévülnek. A
               mellékkövetelések elévülése a főkövetelés elévülését nem érinti.
          (4)  Az elévülést a bírósági vagy hatósági eljárásban nem lehet hivatalból
               figyelembe venni.

6:24. §        [Az elévülés nyugvása]
          (1)  Ha a követelést a jogosult menthető okból nem tudja érvényesíteni, az
               elévülés nyugszik.
          (2)  Ha az elévülés nyugszik, az akadály megszűnésétől számított egyéves –
               egyéves vagy ennél rövidebb elévülési idő esetén három hónapos – határidőn
               belül a követelés akkor is érvényesíthető, ha az elévülési idő már eltelt,
               vagy abból egy évnél – egyéves vagy ennél rövidebb elévülési idő esetén
               három hónapnál – kevesebb van hátra.
          (3)  A (2) bekezdésben meghatározott időtartam alatt az elévülés nyugvásának
               nincs helye, az elévülés megszakítására vonatkozó rendelkezéseket pedig
               azzal az eltéréssel kell alkalmazni, hogy a megszakítás következtében az
               egyéves – egyéves vagy ennél rövidebb elévülési idő esetén a három hónapos
               – határidő számítása kezdődik újból.

6:25. §        [Az elévülés megszakítása]
          (1)  Az elévülést megszakítja
               a)   a tartozásnak a kötelezett részéről történő elismerése;
               b)   a kötelem megegyezéssel történő módosítása és az egyezség;
               c)   a követelés kötelezettel szembeni bírósági eljárásban történő
                    érvényesítése, ha a bíróság az eljárást befejező jogerős érdemi
                    határzatot hozott; vagy
               d)   a követelés csődeljárásban történő bejelentése.
          (2)  Az elévülés megszakításától vagy az elévülést megszakító eljárás jogerős
               befejezésétől az elévülés újból kezdődik.
          (3)  Ha az elévülést megszakító eljárás során végrehajtható határozatot hoztak,
               az elévülést a kötelem megegyezéssel való módosítása és a végrehajtási
               cselekmények szakítják meg.

V. FEJEZET
Tartozáselismerés. Egyezség

6:26. §        [Tartozáselismerés]
               Ha a kötelezett a tartozását elismeri, a tartozás jogcíme nem változik meg,
               de a tartozását elismerő kötelezettet terheli annak bizonyítása, hogy
               tartozása az elismerő jognyilatkozat megtételének időpontjában nem vagy
               alacsonyabb összegben állt fenn, bírósági eljárásban nem érvényesíthető
               követelésen vagy érvénytelen szerződésen alapult.

6:27. §        [Egyezség]
          (1)  A felek a kötelemből eredő vitás vagy bizonytalan kérdéseket megegyezéssel
               úgy is rendezhetik, hogy kölcsönösen engednek egymásnak, vagy valamelyik
               fél egyoldalúan enged követeléséből.
          (2)  Az egyezség érvényességét nem érinti a feleknek olyan körülményre vonatkozó
               tévedése, amely közöttük vitás volt, vagy amelyet bizonytalannak tartottak.

II. CÍM
TÖBBALANYÚ KÖTELMEK

VI. FEJEZET
Több kötelezett a kötelemben

6:28. §        [Osztott kötelezettség]
          (1)  Ha többen tartoznak egy osztható szolgáltatással – ha e törvény eltérően
               nem rendelkezik – a jogosult minden kötelezettől a ráeső részt követelheti.
               Kétség esetén a kötelezettek egyenlő mértékű szolgáltatás teljesítésére
               kötelesek.
          (2)  Osztható a szolgáltatás, ha önállóan használható részekre bontható, kivéve,
               ha a megosztás a jogosult lényeges jogi érdekét sértené.

6:29. §        [Egyetemleges kötelezettség]
          (1)  Ha többen tartoznak egy nem osztható szolgáltatással, a teljesítés
               bármelyik kötelezettől követelhető. Egyetemleges a kötelezettség abban az
               esetben is, ha többen úgy tartoznak egy osztható szolgáltatással, hogy a
               jogosult bármelyik kötelezettől követelheti a teljesítést.
          (2)  Egyetemleges kötelezettség esetén minden kötelezett az egész
               szolgáltatással tartozik, de ha bármelyikük teljesít, a jogosulttal szemben
               a teljesített rész erejéig a többiek kötelezettsége is megszűnik. A
               kötelezettek egymás szerződésszegéséért is felelnek.
          (3)  A kötelezett a jogosult követelésével szemben a többi kötelezettet
               megillető, a jogosult kielégítésével kapcsolatos kifogásra is hivatkozhat,
               a többi kötelezett követelését azonban nem számíthatja be.
          (4)  A jogosultnak az egyik kötelezettel szemben beálló késedelme valamennyiük
               javára beáll.
          (5)  A követelésnek egyik kötelezettel szembeni elévülése nem hat ki a többi
               kötelezettre.

6:30. §        [Az egyetemleges kötelezettek egymás közti viszonya]
          (1)  Az egyetemleges kötelezetteket – ha jogviszonyukból más nem következik – a
               kötelezettség egymás között egyenlő arányban terheli. Ha a kötelezett
               kötelezettségét meghaladó szolgáltatást teljesített a jogosultnak, a többi
               kötelezettől a követelésnek őket terhelő része erejéig az általa nyújtott
               többletszolgáltatás megtérítését kérheti.
          (2)  A kötelezett nem hivatkozhat a többi kötelezettel szemben olyan
               kedvezményre, amelyben a jogosulttól részesült.
          (3)  Az a kötelezett, akivel szemben a jogosult követelése elévült, az
               elévülésre a többi kötelezettel szemben is hivatkozhat.

VII. FEJEZET
Több jogosult a kötelemben

6:31. §        [Több jogosult osztható szolgáltatás esetén]
               Ha egy osztható szolgáltatást többen követelhetnek, minden jogosult az őt
               megillető részt követelheti. Kétség esetén a jogosultak egyenlő mértékű
               szolgáltatás követelésére jogosultak.

6:32. §        [Jogosulti együttesség]
               Ha többen jogosultak nem osztható szolgáltatást követelni, valamennyiük
               kezéhez kell teljesíteni.

6:33. §        [A jogosultak egyetemlegessége]
          (1)  Ha a követelés több jogosultat úgy illet meg, hogy mindegyik az egész
               szolgáltatást követelheti, de a kötelezettet egyszeri szolgáltatás terheli,
               a kötelezettség minden jogosulttal szemben megszűnik, ha bármelyik jogosult
               kielégítést kap.
          (2)  A jogosultak bármelyikének késedelme vagy az olyan jognyilatkozat, amely a
               követelés érvényesítésének vagy a kötelezettség teljesítésének feltétele,
               mindegyik jogosultra kihat.
          (3)  A követelés egyik jogosulttal szemben sem évül el addig, amíg az elévülés
               feltételei valamennyiükkel szemben be nem következtek.
          (4)  Ha valamelyik jogosult a teljesítés iránt pert indít, a per jogerős
               befejezéséig a kötelezett – anélkül, hogy a késedelem jogkövetkezményei
               alól ezzel mentesülne – a többi jogosult irányában megtagadhatja a
               teljesítést.
          (5)  A jogosultakat – ha jogviszonyukból más nem következik – a követelés egymás
               között egyenlő arányban illeti meg.

III. CÍM
A KÖTELEM TELJESÍTÉSE

VIII. FEJEZET
Általános rendelkezések

6:34. §        [A teljesítés általános szabálya]
               A szolgáltatást a kötelem tartalmának megfelelően kell teljesíteni.

6:35. §        [A teljesítés ideje]
          (1)  A teljesítés ideje meghatározható határnap vagy határidő tűzésével.
               Határnap tűzése esetén a szolgáltatást ezen a napon kell teljesíteni.
               Határidő megjelölése esetén a szolgáltatás a meghatározott időtartamon
               belül bármikor teljesíthető, kivéve, ha az eset körülményeiből az
               következik, hogy a jogosult választhatja meg a teljesítés időpontját.
          (2)  Ha a szolgáltatás rendeltetéséből a teljesítési idő megállapítható, a
               szolgáltatást ebben az időpontban kell teljesíteni.
          (3)  Ha a teljesítés idejét az (1)–(2) bekezdés alapján nem lehet megállapítani,
               a kötelezett a teljesítés előkészítéséhez szükséges idő elteltével köteles
               teljesíteni.

6:36. §        [Idő előtti teljesítés]
          (1)  A jogosult a teljesítési idő előtt felajánlott teljesítést köteles
               elfogadni, ha az lényeges jogi érdekét nem sérti, és a kötelezett az ezzel
               járó többletköltséget viseli.
          (2)  A teljesítési idő előtti teljesítés elfogadása nem érinti a másik fél
               szolgáltatása teljesítésének esedékességét.

6:37. §        [A teljesítés helye]
          (1)  Ha e törvény eltérően nem rendelkezik, a szolgáltatás teljesítésének helye
               a kötelezettnek a kötelem keletkezésének időpontja szerinti telephelye,
               ennek hiányában székhelye, természetes személy esetén lakóhelye, ennek
               hiányában szokásos tartózkodási helye.
          (2)  Ha a kötelezettnek több telephelye van, a teljesítés helyének azt a
               telephelyet kell tekinteni, amely a kötelemmel a legszorosabb kapcsolatban
               áll.
          (3)  Ha a kötelem keletkezését követően a teljesítési hely megváltozik, és erről
               a kötelezett a jogosultat értesíti, a teljesítés helye az új telephely vagy
               székhely, természetes személy esetén az új lakóhely vagy szokásos
               tartózkodási hely. A teljesítés helyének megváltozásából eredő
               többletköltséget a kötelezett előlegezi és viseli.

6:38. §        [A teljesítés elismerése]
          (1)  A jogosult a kötelezett kérelmére köteles a teljesítés tényének írásbeli
               elismerésére vagy a kötelezvény visszaadására.
          (2)  Azt, aki felmutatja a jogosult írásba foglalt elismerő nyilatkozatát, a
               teljesítés elfogadására jogosított személynek kell tekinteni, kivéve, ha a
               körülményekből nyilvánvaló, hogy a teljesítés elfogadására nem jogosult.

6:39. §        [A teljesítési költségek viselése]
               A teljesítéssel járó költségek a kötelezettet terhelik.

6:40. §        [Fajlagos szolgáltatás elosztása]
          (1)  Ha valaki fajta és mennyiség szerint meghatározott dolgokat ugyanannak a
               személynek különböző helyekre köteles küldeni, de az egész mennyiséget nem
               tudja szolgáltatni, a jogosult rendelkezése szerint köteles a rendelkezésre
               álló mennyiséget elosztani.
          (2)  Ha a jogosult felszólítás ellenére nem rendelkezik, a kötelezett az egyes
               helyekre járó mennyiséget arányosan köteles csökkenteni.

6:41. §        [Elszámolás több tartozás esetén]
          (1)  Ha a kötelezettet a jogosulttal szemben több egynemű szolgáltatás terheli,
               és a felajánlott teljesítés nem fedezi valamennyi tartozását, a kötelezett
               a teljesítés időpontjában megjelölheti, hogy mely tartozására kívánja azt
               elszámolni.
          (2)  Ha a kötelezett a tartozások elszámolásának rendjéről nem rendelkezett, és
               egyértelmű szándéka sem ismerhető fel, a másik fél jogosult eldönteni, hogy
               az esedékes és nem vitás tartozások közül a teljesítést melyik tartozásra
               számolja el. A jogosult döntéséről a kötelezettet megfelelő határidőn belül
               értesíteni köteles.
          (3)  Ha egyik fél sem rendelkezett, vagy a jogosult döntéséről a kötelezettet
               nem értesítette, a teljesítést a régebben lejárt, azonos lejárat esetén a
               kevésbé biztosított, egyenlő mértékben biztosított követelések közül a
               kötelezettre terhesebb tartozásra kell elszámolni.
          (4)  Ha a teljesítés a (3) bekezdés alapján nem számolható el, azt valamennyi
               tartozásra arányosan kell elszámolni.

IX. FEJEZET
A pénztartozás teljesítése

6:42. §        [Fizetés]
          (1)  Pénztartozást pénz tulajdonjogának a jogosult részére való átruházása vagy
               a jogosult fizetési számlájára való befizetés vagy átutalás útján lehet
               teljesíteni.
          (2)  A pénztartozás készpénzfizetés esetén a pénz átvételének időpontjában,
               egyéb esetben abban az időpontban válik teljesítetté, amikor a pénzt a
               jogosult fizetési számláján a jogosult számlavezető bankja jóváírta vagy
               azt jóvá kellett volna írnia.
          (3)  Ezeket a rendelkezéseket kell megfelelően alkalmazni minden egyéb, pénz
               átadására irányuló kötelezettség teljesítésére is.

6:43. §        [Pénztartozás idő előtti teljesítése]
               A jogosult a teljesítési idő előtt felajánlott teljesítést köteles
               elfogadni.

6:44. §        [Pénztartozás teljesítésének helye]
          (1)  A pénztartozás teljesítésének helye készpénzfizetés esetén a jogosultnak a
               kötelem keletkezésének időpontja szerinti telephelye, ennek hiányában
               székhelye, természetes személy esetén a jogosult lakóhelye, ennek hiányában
               szokásos tartózkodási helye. Ha a pénztartozást a kötelezett nem
               készpénzfizetéssel teljesíti, a pénztartozás teljesítésének helye a
               jogosultnak a kötelem keletkezésének időpontja szerinti fizetési számláját
               vezető bank telephelye, ennek hiányában székhelye. Ha a kötelem
               keletkezésének időpontjában a jogosultnak több fizetési számlája van, a
               kötelezettet a teljesítési hely tekintetében választási jog illeti meg.
          (2)  Ha a jogosultnak több telephelye van, a teljesítés helyének azt a
               telephelyet kell tekinteni, amely a kötelemmel a legszorosabb kapcsolatban
               áll.
          (3)  Ha a készpénztartozás keletkezését követően a teljesítési hely megváltozik,
               és erről a jogosult a kötelezettet értesíti, a teljesítés helye az új
               telephely vagy székhely, természetes személy esetén az új lakóhely vagy
               szokásos tartózkodási hely.
          (4)  A teljesítés helyének megváltozásából eredő többletköltséget a jogosult
               előlegezi és viseli.

6:45. §        [Pénztartozás teljesítésének módja]
          (1)  A pénztartozást a teljesítés helyén és idején érvényben lévő pénznemben
               kell megfizetni.
          (2)  A más pénznemben meghatározott pénztartozást a teljesítés helye szerinti
               jegybank által a teljesítés idején meghatározott árfolyam – ha ilyen nincs,
               a pénzpiaci árfolyam – alapján kell átszámítani. Ha a pénztartozás külföldi
               pénznemben teljesítendő, és a teljesítés idején a tartozás a külföldi
               pénznemben nem teljesíthető, a pénztartozást az (1) bekezdésben foglaltak
               szerint kell teljesíteni.

6:46. §        [Elszámolás több tartozás esetén]
               Ha a pénztartozás teljesítéseként fizetett összeg az egész tartozás
               kiegyenlítésére nem elegendő, azt – ha a jogosult eltérően nem
               rendelkezett, és egyértelmű szándéka sem ismerhető fel – elsősorban a
               költségekre, majd a kamatokra és végül a főtartozásra kell elszámolni.

6:47. §        [Kamat]
          (1)  Pénztartozás után – ha e törvény eltérően nem rendelkezik – kamat jár.
          (2)  A kamat mértéke megegyezik a jegybanki alapkamattal.
          (3)  Idegen pénznemben meghatározott pénztartozás esetén a kamat mértéke az
               adott pénznemre a kibocsátó jegybank által meghatározott alapkamat, ha
               ilyen nincs, a pénzpiaci kamat.
          (4)  A kamat számításakor az érintett naptári félév első napján érvényes kamat
               irányadó az adott naptári félév teljes idejére.

6:48. §        [Késedelmi kamat]
          (1)  Pénztartozás esetén a kötelezett a késedelembe esés időpontjától kezdődően
               a késedelemmel érintett naptári félév első napján érvényes jegybanki
               alapkamattal – idegen pénznemben meghatározott pénztartozás esetén az adott
               pénznemre a kibocsátó jegybank által meghatározott alapkamattal, ennek
               hiányában a pénzpiaci kamattal – megegyező mértékű késedelmi kamatot
               köteles fizetni, akkor is, ha a pénztartozás egyébként kamatmentes volt.
          (2)  Ha a jogosultnak a késedelembe esés időpontjáig kamat jár, a kötelezett a
               késedelembe esés időpontjától e kamaton felül a késedelemmel érintett
               naptári félév első napján érvényes jegybanki alapkamat – idegen pénznemben
               meghatározott pénztartozás esetén az adott pénznemre a kibocsátó jegybank
               által meghatározott alapkamat, ennek hiányában a pénzpiaci kamat –
               egyharmadával megegyező késedelmi kamatot, de összesen legalább az (1)
               bekezdésben meghatározott kamatot köteles fizetni.
          (3)  A kamat számításakor a késedelemmel érintett naptári félév első napján
               érvényes jegybanki alapkamat irányadó az adott naptári félév teljes
               idejére.
          (4)  A kamatfizetési kötelezettség akkor is beáll, ha a kötelezett késedelmét
               kimenti.

X. FEJEZET
Beszámítás

6:49. §        [Pénzkövetelések beszámítása]
          (1)  A kötelezett pénztartozását úgy is teljesítheti, hogy a jogosulttal szemben
               fennálló lejárt pénzkövetelését a jogosulthoz intézett jognyilatkozattal a
               pénztartozásába beszámítja.
          (2)  A beszámítás erejéig a kötelezettségek megszűnnek.

6:50. §        [Pénzkövetelések beszámításának korlátai]
          (1)  Az elévült pénzkövetelést is be lehet számítani, ha a beszámítani kívánt
               pénzkövetelés elévülése a pénztartozás esedékessé válásának időpontjában
               még nem következett be.
          (2)  Végrehajtható okirattal vagy egyezséggel meghatározott, továbbá közokiratba
               foglalt pénzkövetelésbe ugyanilyen pénztartozást lehet beszámítani.
          (3)  Végrehajtás alól mentes pénzköveteléssel szemben olyan pénztartozást lehet
               beszámítani, amely a pénzköveteléssel azonos jogalapból ered.

6:51. §        [A beszámítás kizártsága]
          (1)  Beszámításnak nincs helye
               a)   tartásdíj- és járadékköveteléssel szemben, a túlfizetés esetét kivéve;
                    és
               b)   a szándékosan okozott kár megtérítésére irányuló pénzköveteléssel
                    szemben.
          (2)  A bírósági eljárásban nem érvényesíthető pénzkövetelés beszámításának nincs
               helye.

6:52. §        [A beszámítás szabályainak alkalmazása nem pénzkövetelés esetén]
               A beszámítás szabályait megfelelően alkalmazni kell akkor is, ha a
               kötelezett a jogosulttal szemben fennálló bármely más egynemű és lejárt
               követelését a jogosulthoz intézett jognyilatkozattal a tartozásába
               beszámítja.

XI. FEJEZET
A teljesítés sajátos esetei

1. Bírósági és közjegyzői letét

6:53. §        [Bírósági letét útján való teljesítés]
          (1)  A kötelezett a pénz fizetésére, továbbá értékpapír vagy más okirat
               kiadására irányuló kötelezettségét bírósági letétbe helyezés útján is
               teljesítheti, ha
               a)   a jogosult személye bizonytalan, és azt a kötelezett önhibáján kívül
                    nem tudja megállapítani;
               b)   a jogosult a teljesítés helyén nem található;
               c)   a jogosult a kötelezett részéről megfelelően felajánlott teljesítést
                    nem fogadja el; vagy
               d)   a jogosultak jogosulti együttesség esetén nem teszik lehetővé, hogy a
                    kötelezett valamennyiük kezéhez teljesítsen.
          (2)  A letéteményes kötelezettségeire a letéti szerződés szabályait kell
               megfelelően alkalmazni.

6:54. §        [Visszakövetelés és elévülés]
          (1)  A kötelezett a letétet mindaddig visszakövetelheti, amíg a jogosult a
               letétbe helyezésről a bíróságtól értesítést nem kapott.
          (2)  A jogosult a letét kiadását a letétbe helyezésről szóló értesítés
               kézhezvételétől számított ötéves elévülési időn belül követelheti.
          (3)  Ha a jogosultnak a letét kiadására irányuló joga elévült, a kötelezett
               követelheti a letét visszaadását.

6:55. §        [A letét kiadása]
          (1)  A bíróság a letétet a jogosultnak adhatja ki.
          (2)  Ha a letétbe helyezésre amiatt került sor, mert a jogosult személye
               bizonytalan, a letétet a jogosult személyét igazoló jogerős vagy véglegessé
               vált határozat alapján lehet kiadni.
          (3)  A bíróság a letétet jogosulti együttesség esetén a jogosultak közös
               kérelmére vagy a jogosult személyét igazoló jogerős ítélet alapján adhatja
               ki.
          (4)  A kötelezett a letétbe helyezés alkalmával kikötheti, hogy a letétet a
               jogosultnak az őt terhelő szolgáltatás teljesítésének igazolása ellenében
               adják ki.

6:56. §        [Közjegyzői letét]
          (1)  A bírósági letét útján való teljesítés feltételeinek megvalósulása esetén a
               kötelezett kötelezettségét közjegyzőnél történő letétbe helyezés útján is
               teljesítheti.
          (2)  A közjegyzőnél történő letétre a bírósági letétre vonatkozó szabályokat
               kell alkalmazni.

2. Harmadik személy részéről történő teljesítés

6:57. §        [Harmadik személy részéről történő teljesítés]
          (1)  A jogosult a harmadik személy részéről felajánlott teljesítést köteles
               elfogadni, ha ehhez a kötelezett hozzájárult, a szolgáltatás nincs
               személyhez kötve és nem igényel olyan szakértelmet vagy képességet,
               amellyel a harmadik személy nem rendelkezik. A kötelezett hozzájárulása nem
               szükséges, ha a harmadik személynek lényeges jogi érdeke fűződik ahhoz,
               hogy a teljesítés megtörténjék, és a kötelezett a teljesítést
               elmulasztotta, vagy nyilvánvaló, hogy időben nem tud teljesíteni.
          (2)  Ha a kötelezett és a harmadik személy közötti jogviszonyból más nem
               következik, a harmadik személyt megtérítési igény illeti meg a kötelezettel
               szemben.
          (3)  Ha a követelés teljesítésére tekintettel a harmadik személynek követelése
               keletkezik a kötelezettel szemben, a megszűnt követelés biztosítékai
               fennmaradnak, és e követelést biztosítják. Ezt a rendelkezést kell
               alkalmazni akkor is, ha a követelés kielégítésére zálogjog vagy
               biztosítékot nyújtó személy helytállása alapján kerül sor.

MÁSODIK RÉSZ
A SZERZŐDÉS ÁLTALÁNOS SZABÁLYAI

IV. CÍM
A SZERZŐDÉS. A SZERZŐDÉSI JOG ALAPELVEI

6:58. §        [A szerződés]
               A szerződés a felek kölcsönös és egybehangzó jognyilatkozata, amelyből
               kötelezettség keletkezik a szolgáltatás teljesítésére és jogosultság a
               szolgáltatás követelésére.

6:59. §        [Szerződési szabadság]
          (1)  A felek szabadon köthetnek szerződést, és szabadon választhatják meg a
               másik szerződő felet.
          (2)  A felek szabadon állapíthatják meg a szerződés tartalmát. A szerződéseknek
               a felek jogaira és kötelezettségeire vonatkozó szabályaitól egyező
               akarattal eltérhetnek, ha e törvény az eltérést nem tiltja.

6:60. §        [Jogszabály által meghatározott szerződési tartalom]
          (1)  Ha jogszabály a szerződés valamely tartalmi elemét kötelezően meghatározza,
               a szerződés a jogszabály által előírt tartalommal jön létre.
          (2)  Ha jogszabály a hatálybalépése előtt megkötött szerződések tartalmát
               megváltoztatja, és a szerződés megváltozott tartalma valamelyik fél
               lényeges jogi érdekét sérti, ez a fél kérheti a bíróságtól a szerződés
               módosítását vagy a szerződéstől elállhat.

6:61. §        [Visszterhesség vélelme]
               A szerződéssel kikötött szolgáltatásért – ha a szerződésből vagy a
               körülményekből más nem következik – ellenszolgáltatás jár.

6:62. §        [Együttműködési és tájékoztatási kötelezettség]
          (1)  A felek kötelesek a szerződéskötési tárgyalások alatt, a szerződés
               megkötésénél, fennállása alatt és megszüntetése során együttműködni és
               tájékoztatni egymást a szerződést érintő lényeges körülményekről.
          (2)  A fél nem hivatkozhat a tájékoztatási kötelezettség megsértésére olyan
               jogokkal, tényekkel és adatokkal kapcsolatban, amelyeket ismert, vagy
               közhiteles nyilvántartásból vagy más forrásból ismernie kellett.
          (3)  Ha a szerződés létrejön, az a fél, aki az (1) bekezdésben foglalt
               kötelezettségét megszegi, köteles a másik fél ebből származó kárát a
               szerződésszegéssel okozott károkért való felelősség általános szabályai
               szerint megtéríteni.
          (4)  A szerződés létrejöttének elmaradásáért a feleket kártérítési kötelezettség
               nem terheli.
          (5)  Ha a szerződés nem jön létre, az a fél, aki az (1) bekezdésben foglalt
               kötelezettségét a szerződéskötési tárgyalások során megszegte, köteles a
               másik fél ebből származó kárát a szerződésen kívül okozott károkért való
               felelősség általános szabályai szerint megtéríteni.

V. CÍM
A SZERZŐDÉS MEGKÖTÉSE ÉS ÉRTELMEZÉSE

XII. FEJEZET
A szerződés létrejötte

6:63. §        [A szerződés létrejötte és tartalma]
          (1)  A szerződés a felek akaratának kölcsönös és egybehangzó kifejezésével jön
               létre.
          (2)  A szerződés létrejöttéhez a feleknek a lényeges és a bármelyikük által
               lényegesnek minősített kérdésekben való megállapodása szükséges. A
               lényegesnek minősített kérdésben való megállapodás akkor feltétele a
               szerződés létrejöttének, ha a fél egyértelműen kifejezésre juttatja, hogy
               az adott kérdésben való megállapodás hiányában a szerződést nem kívánja
               megkötni.
          (3)  Ha a szerződés létrejött, de a felek az ellenszolgáltatás mértékét nem
               határozták meg egyértelműen, vagy ellenszolgáltatásként piaci árat kötöttek
               ki, a teljesítési helynek megfelelő piacon a teljesítési időben kialakult
               középárat kell megfizetni.
          (4)  Nem kell a feleknek megállapodniuk olyan kérdésben, amelyet jogszabály
               rendez.
          (5)  A szerződés tartalmává válik minden szokás, amelynek alkalmazásában a felek
               korábbi üzleti kapcsolatukban megegyeztek, és minden gyakorlat, amelyet
               egymás között kialakítottak. A szerződés tartalmává válik továbbá minden,
               az adott üzletágban a hasonló jellegű szerződés alanyai által széles körben
               ismert és rendszeresen alkalmazott szokás, kivéve, ha annak alkalmazása a
               felek között – korábbi kapcsolatukra is figyelemmel – indokolatlan volna.

6:64. §        [Ajánlati kötöttség]
          (1)  Aki szerződés megkötésére irányuló szándékát egyértelműen kifejező és a
               lényeges kérdésekre kiterjedő jognyilatkozatot tesz, nyilatkozatához kötve
               marad. Az ajánlattevő kötöttségének idejét meghatározhatja.
          (2)  Az ajánlati kötöttség ideje az ajánlat hatályossá válásával veszi kezdetét.

6:65. §        [Az ajánlati kötöttség megszűnése]
          (1)  Ha az ajánlattevő kötöttségének idejét nem határozza meg, az ajánlati
               kötöttség megszűnik
               a)   jelenlevők között tett ajánlat esetén, ha a másik fél az ajánlatot
                    késedelem nélkül el nem fogadja;
               b)   távollevők között tett ajánlat esetén annak az időnek az elteltével,
                    amelyen belül az ajánlattevő – az ajánlatban megjelölt szolgáltatás
                    jellegére és az ajánlat megtételének módjára tekintettel – a válasz
                    megérkezését rendes körülmények között várhatta;
               c)   a másik fél általi visszautasítással.
          (2)  Megszűnik az ajánlati kötöttség, ha az ajánlattevő ajánlatát a másik fél
               elfogadó jognyilatkozatának elküldését megelőzően a másik félhez intézett
               jognyilatkozatával visszavonja.
          (3)  Az írásbeli ajánlat írásban vonható vissza.
          (4)  A hatályossá vált ajánlat nem vonható vissza, ha az ajánlat tartalmazza,
               hogy visszavonhatatlan, vagy az ajánlat az elfogadásra határidőt állapít
               meg.

6:66. §        [Az ajánlat elfogadása]
               Az ajánlatot az azzal való egyetértést kifejező jognyilatkozattal lehet
               elfogadni.

6:67. §        [Új ajánlat, módosított elfogadás]
          (1)  Az ajánlattól lényeges kérdésben eltérő tartalmú elfogadást új ajánlatnak
               kell tekinteni.
          (2)  Az ajánlattal való egyetértést kifejező jognyilatkozat elfogadásnak minősül
               akkor is, ha lényeges kérdésnek nem minősülő, azt nem érintő kiegészítő
               vagy eltérő feltételt tartalmaz. A kiegészítő vagy eltérő feltételek ebben
               az esetben a szerződés részévé válnak, kivéve, ha
               a)   az ajánlat az elfogadás lehetőségét kifejezetten az ajánlatban
                    szereplő feltételekre korlátozta; vagy
               b)   az ajánlattevő késedelem nélkül tiltakozik a kiegészítő vagy eltérő
                    feltételekkel szemben.
          (3)  Ha a szerződést nem írásban kötötték meg, és azt az egyik fél a
               szerződéskötést követően késedelem nélkül lényegesnek nem minősülő
               feltételekkel kiegészítve vagy módosítva írásba foglalja, és megküldi a
               másik félnek, e feltételek a szerződés tartalmává válnak, ha a másik fél
               azok ellen késedelem nélkül nem tiltakozik.

6:68. §        [Késedelmes elfogadás]
          (1)  Késedelmesen megtett elfogadó jognyilatkozat esetén a szerződés nem jön
               létre.
          (2)  Az elfogadó jognyilatkozat késedelmes megtétele ellenére létrejön a
               szerződés, ha az ajánlattevő erről késedelem nélkül tájékoztatja az
               elfogadó felet.
          (3)  Az időben elküldött, de az ajánlattevőhöz elkésetten érkezett elfogadó
               jognyilatkozat esetén létrejön a szerződés, ha a jognyilatkozatot olyan
               módon tették, hogy rendes körülmények szerinti továbbítás esetén kellő
               időben megérkezett volna az ajánlattevőhöz, kivéve, ha az ajánlattevő
               késedelem nélkül tájékoztatja az elfogadó felet arról, hogy jognyilatkozata
               késve érkezett, és ezért azt nem tekinti hatályosnak. A szerződés ebben az
               esetben akkor jön létre, amikor az elfogadó jognyilatkozat rendes
               körülmények szerinti továbbítás esetén megérkezett volna az ajánlattevőhöz.

6:69. §        [A szerződés létrejöttének időpontja és helye]
          (1)  A szerződés akkor jön létre, amikor az elfogadó jognyilatkozat hatályossá
               válik.
          (2)  Ha az ajánlat megtételére és az elfogadásra ugyanazon a helyen kerül sor, a
               szerződéskötés helye a jognyilatkozatok megtételének helye. A
               szerződéskötés helye egyebekben az ajánlattevő székhelye, természetes
               személy esetén lakóhelye, ennek hiányában szokásos tartózkodási helye.

6:70. §        [Írásbeli alakhoz kötött szerződés]
          (1)  Írásbeli alakhoz kötött szerződés megkötésére ajánlatot és elfogadó
               nyilatkozatot írásban lehet tenni.
          (2)  A szerződést írásba foglaltnak kell tekinteni akkor is, ha nem ugyanaz az
               okirat tartalmazza valamennyi fél jognyilatkozatát, hanem a szerződő felek
               külön okiratba foglalt jognyilatkozatai együttesen tartalmazzák a felek
               kölcsönös és egybehangzó akaratnyilvánítását.
          (3)  A szerződést írásba foglaltnak kell tekinteni akkor is, ha a több
               példányban kiállított okiratok közül mindegyik fél a másik félnek szánt
               példányt írja alá.

XIII. FEJEZET
Szerződéskötési kötelezettség

6:71. §        [Szerződéskötési kötelezettség jogszabály alapján]
          (1)  Ha jogszabály szerződéskötési kötelezettséget ír elő, és a felek a
               szerződést nem kötik meg, a bíróság a szerződést létrehozhatja, és annak
               tartalmát meghatározhatja.
          (2)  A jogosult a szükséges adatok közlésével és a szükséges okiratok
               megküldésével ajánlattételre felhívhatja azt, akit szerződéskötési
               kötelezettség terhel. A kötelezettnek a felhívás hatályossá válásától
               számított harminc napon belül kell az ajánlatát megtennie.
          (3)  Ha az ajánlattételi felhívás nem tartalmazza az ajánlattételhez szükséges
               adatokat vagy okiratokat, a kötelezett a felhívás hatályossá válásától
               számított tizenöt napon belül köteles kérni azok pótlását. Ebben az esetben
               az ajánlattételi határidő a hiányok pótlásától kezdődik.
          (4)  A szerződés megkötése akkor tagadható meg, ha a kötelezett bizonyítja, hogy
               a szerződés teljesítésére nem lenne képes, vagy a szerződéstől való
               elállásnak vagy felmondásnak lenne helye.

6:72. §        [Elzárkózás szerződéskötéstől gazdasági erőfölénnyel visszaélve]
               Azzal a féllel szemben, aki gazdasági erőfölényével visszaélve
               indokolatlanul elzárkózik szerződés létrehozásától vagy fenntartásától, a
               másik fél követelheti, hogy a szerződést közöttük a bíróság a törvényen
               alapuló szerződéskötési kötelezettség szabályainak alkalmazásával hozza
               létre.

6:73. §        [Előszerződés]
          (1)  Ha a felek abban állapodnak meg, hogy későbbi időpontban egymással
               szerződést kötnek, és megállapítják e szerződés lényeges feltételeit, a
               bíróság e feltételek szerint a szerződést bármelyik fél kérelmére
               létrehozhatja.
          (2)  Az előszerződést a szerződésre előírt alakban kell megkötni. Az
               előszerződésre az annak alapján megkötendő szerződés szabályai megfelelően
               irányadóak.
          (3)  A szerződés megkötését bármelyik fél megtagadhatja, ha bizonyítja, hogy
               a)   az előszerződés megkötését követően előállott körülmény következtében
                    az előszerződés változatlan feltételek melletti teljesítése lényeges
                    jogi érdekét sértené;
               b)   a körülmények megváltozásának lehetősége az előszerződés megkötésének
                    időpontjában nem volt előrelátható;
               c)   a körülmények megváltozását nem ő idézte elő; és
               d)   a körülmények változása nem tartozik rendes üzleti kockázata körébe.

XIV. FEJEZET
Szerződéskötés versenyeztetési eljárás során

6:74. §        [Felhívás ajánlattételre versenyeztetési eljárásban]
          (1)  Ha a fél olyan ajánlati felhívást tesz, amelyben több személytől kéri
               ajánlat benyújtását, azzal, hogy a beérkezett ajánlatok közül a felhívásban
               foglaltaknak megfelelő, legkedvezőbb ajánlatot benyújtó ajánlattevővel köti
               meg a szerződést, a felhívást tevő felet szerződéskötési kötelezettség
               terheli.
          (2)  A felhívást tevő fél a felhívásban foglaltaknak megfelelő, legkedvezőbb
               ajánlatot benyújtó ajánlattevővel szemben a szerződés megkötését akkor
               tagadhatja meg, ha a felhívásban ezt a jogot kikötötte.
          (3)  A felhívást tevő fél a felhívásban megjelölt határidő lejártáig felhívását
               visszavonhatja.

6:75. §        [Ajánlati kötöttség versenyeztetési eljárásban]
          (1)  Az ajánlati kötöttség a felhívásban megjelölt határidő lejártával kezdődik.
               Az ajánlattevő ajánlatát e határidő lejártáig módosíthatja vagy
               visszavonhatja.
          (2)  Az ajánlattevő a felhívásban meghatározott eredményhirdetési időpontot
               követő harminc napig marad kötve ajánlatához.
          (3)  Ha az ajánlattevő az ajánlattétel során biztosítékot adott, és ajánlatát az
               ajánlati kötöttség ideje alatt visszavonja, a letett biztosítékot elveszti;
               egyébként a biztosíték a versenyeztetés lezárása után visszajár.

6:76. §        [Árra vonatkozó versenyeztetési eljárás]
          (1)  Ha a versenyeztetési eljárás kizárólag az ellenszolgáltatás mértékére
               vonatkozik és az ajánlattevők egymás ajánlatát ismerve tesznek ajánlatot, a
               szerződés a nyertes kihirdetésével az elért áron létrejön.
          (2)  Az ajánlat hatálya megszűnik, ha más ajánlattevő kedvezőbb árat ajánl, vagy
               ha a versenyeztetési eljárás nyertes kihirdetése nélkül fejeződik be.

XV. FEJEZET
Szerződéskötés általános szerződési feltételekkel

6:77. §        [Általános szerződési feltétel]
          (1)  Általános szerződési feltételnek minősül az a szerződési feltétel, amelyet
               az alkalmazója több szerződés megkötése céljából egyoldalúan, a másik fél
               közreműködése nélkül előre meghatározott, és amelyet a felek egyedileg nem
               tárgyaltak meg.
          (2)  Az általános szerződési feltételt alkalmazó felet terheli annak
               bizonyítása, hogy a szerződési feltételt a felek egyedileg megtárgyalták.

6:78. §        [Az általános szerződési feltétel szerződéses tartalommá válása]
          (1)  Az általános szerződési feltétel akkor válik a szerződés részévé, ha
               alkalmazója lehetővé tette, hogy a másik fél annak tartalmát a
               szerződéskötést megelőzően megismerje, és ha azt a másik fél elfogadta.
          (2)  Külön tájékoztatni kell a másik felet arról az általános szerződési
               feltételről, amely lényegesen eltér a jogszabályoktól vagy a szokásos
               szerződési gyakorlattól, kivéve, ha megfelel a felek között kialakult
               gyakorlatnak. Külön tájékoztatni kell a másik felet arról az általános
               szerződési feltételről is, amely eltér a felek között korábban alkalmazott
               feltételtől.
          (3)  A (2) bekezdésben leírt feltétel akkor válik a szerződés részévé, ha azt a
               másik fél a külön tájékoztatást követően kifejezetten elfogadta.

6:79. §        [Fogyasztóval szembeni többletkövetelés szerződéses tartalommá válása]
               Az a feltétel, amely a vállalkozást a szerződés szerinti főkötelezettsége
               teljesítéséért járó ellenszolgáltatáson felül további pénzbeli követelésre
               jogosítja, akkor válik a szerződés részévé, ha azt a fogyasztó – külön
               tájékoztatást követően – kifejezetten elfogadta.

6:80. §        [Szerződési feltételek ütközése]
               Ha az általános szerződési feltétel és a szerződés más feltétele egymástól
               eltér, az utóbbi válik a szerződés részévé.

6:81. §        [Általános szerződési feltételek ütközése]
          (1)  Ha az általános szerződési feltételekre utalással közölt ajánlatot a másik
               fél saját általános szerződési feltételeivel fogadja el, és az általános
               szerződési feltételek egymással nem ellentétesek, mindkét fél általános
               szerződési feltételei a szerződés részévé válnak.
          (2)  Ha az általános szerződési feltételek nem lényeges kérdésben eltérnek
               egymástól, a szerződés létrejön, és az egymással ellent nem mondó általános
               szerződési feltételek válnak a szerződés részévé.
          (3)  Ha az általános szerződési feltételek között a szerződés lényeges
               kérdésében van eltérés, a szerződés nem jön létre.

XVI. FEJEZET
Az elektronikus úton történő szerződéskötés különös szabályai

6:82. §        [Tájékoztatás elektronikus úton történő szerződéskötés esetén]
          (1)  Elektronikus úton történő szerződéskötés esetén az elektronikus utat
               biztosító fél köteles a szerződéskötésre vonatkozó jognyilatkozatának
               megtételét megelőzően a másik felet tájékoztatni
               a)   a szerződéskötés technikai lépéseiről;
               b)   arról, hogy a megkötendő szerződés írásba foglalt szerződésnek
                    minősül-e, az elektronikus utat biztosító fél rögzíti-e a szerződést,
                    továbbá, hogy a szerződés utóbb hozzáférhető lesz-e;
               c)   azokról az eszközökről, amelyek az adatok elektronikus rögzítése során
                    felmerülő hibák azonosítását és kijavítását a szerződési
                    jognyilatkozat megtételét megelőzően biztosítják;
               d)   a szerződés nyelvéről; és
               e)   ha ilyen létezik, arról a szolgáltatási tevékenységre vonatkozó
                    magatartási kódexről és annak elektronikus hozzáférhetőségéről,
                    amelyet az elektronikus utat biztosító fél magára nézve kötelezőnek
                    ismer el.
          (2)  Az elektronikus utat biztosító fél köteles az általános szerződési
               feltételeit olyan módon hozzáférhetővé tenni, amely lehetővé teszi a másik
               fél számára, hogy tárolja és előhívja azokat.

6:83. §        [Az adatbeviteli hibák javítása]
               Az elektronikus utat biztosító fél köteles megfelelő eszközökkel
               biztosítani, hogy a másik fél az adatok elektronikus rögzítése során
               felmerülő hibákat szerződési jognyilatkozatának megtételét megelőzően
               kijavíthassa. Ha az elektronikus utat biztosító fél e kötelezettségének nem
               tesz eleget, a másik fél szerződési jognyilatkozatát megtámadhatja.

6:84. §        [Elektronikus szerződési jognyilatkozat és annak visszaigazolása]
          (1)  Az elektronikus úton tett szerződési jognyilatkozat akkor válik hatályossá,
               amikor az a másik fél számára hozzáférhetővé válik.
          (2)  Az elektronikus utat biztosító fél köteles a másik fél szerződési
               jognyilatkozatának megérkezését elektronikus úton késedelem nélkül
               visszaigazolni. A fél mentesül az ajánlati kötöttség alól és a szerződés
               teljesítésére nem kötelezhető, ha a visszaigazolás a másik félhez nem
               érkezik meg késedelem nélkül.

6:85. §        [Az elektronikus szerződéskötési szabályok hatálya és kógenciája]
          (1)  E fejezet rendelkezéseit – az elektronikus úton tett szerződési
               jognyilatkozat hatályossá válására vonatkozó rendelkezés kivételével –
               elektronikus levelezés vagy azzal egyenértékű egyéni kommunikációs
               eszközzel kötött szerződés esetén nem kell alkalmazni.
          (2)  Fogyasztó és vállalkozás közötti szerződéskötés esetén az e fejezet
               rendelkezéseitől eltérő megállapodás semmis.

XVII. FEJEZET
A szerződés értelmezése

6:86. §        [A szerződés értelmezése]
          (1)  Az egyes szerződési feltételeket és nyilatkozatokat a szerződés egészével
               összhangban kell értelmezni.
          (2)  Ha az általános szerződési feltétel tartalma vagy a szerződés más,
               egyedileg meg nem tárgyalt feltételének tartalma a jognyilatkozat
               értelmezésére vonatkozó rendelkezések és az (1) bekezdésben foglalt szabály
               alkalmazásával nem állapítható meg egyértelműen, a feltétel alkalmazójával
               szerződő fél számára kedvezőbb értelmezést kell elfogadni. Fogyasztó és
               vállalkozás közötti szerződés esetén ezt a szabályt kell alkalmazni a
               szerződés bármely feltételének értelmezésére.
          (3)  A (2) bekezdés nem alkalmazható a közérdekű kereset alapján indult
               eljárásban.

6:87. §        [Teljességi záradék]
          (1)  Ha az írásbeli szerződés olyan kikötést tartalmaz, amely szerint az a felek
               közötti megállapodás valamennyi feltételét tartalmazza, az írásbeli
               szerződésbe nem foglalt korábbi megállapodások hatályukat vesztik.
          (2)  A felek korábbi jognyilatkozatai a szerződés értelmezésénél figyelembe
               vehetők.

VI. CÍM
AZ ÉRVÉNYTELENSÉG

XVIII. FEJEZET
Semmisség és megtámadhatóság

6:88. §        [Semmisség]
          (1)  A semmis szerződés megkötésének időpontjától érvénytelen. A semmisség
               megállapításához külön eljárásra nincs szükség; a szerződés semmisségét a
               bíróság hivatalból észleli.
          (2)  Ha a semmis szerződés más szerződés érvényességi kellékeinek megfelel, ez
               utóbbi érvényes, kivéve, ha ez a felek feltehető szándékával ellentétes.
          (3)  Ha e törvény eltérően nem rendelkezik, a szerződés semmisségére az
               hivatkozhat és a szerződés semmisségével kapcsolatos peres eljárást az
               indíthat, akinek ehhez jogi érdeke fűződik vagy akit erre törvény
               feljogosít.
          (4)  Közérdekben okozott sérelem megszüntetése érdekében és uzsorás szerződés
               esetén az ügyész keresetet indíthat a szerződés semmisségének megállapítása
               vagy a semmisség jogkövetkezményeinek alkalmazása iránt.

6:89. §        [Megtámadás]
          (1)  A megtámadható szerződés az eredményes megtámadás következtében
               megkötésének időpontjától érvénytelenné válik.
          (2)  Megtámadásra a sérelmet szenvedett fél és az jogosult, akinek a
               megtámadáshoz jogi érdeke fűződik.
          (3)  A megtámadási jog a szerződés megkötésétől számított egyéves határidőn
               belül a másik félhez intézett jognyilatkozattal vagy közvetlenül bíróság
               előtti érvényesítéssel gyakorolható. A szerződés megkötésétől számított
               egyéves határidőn belül fordulhat bírósághoz a fél, ha a szerződést a másik
               félhez intézett jognyilatkozattal támadta meg, és a megtámadás
               eredménytelen volt.
          (4)  A megtámadásra jogosult a szerződésből eredő követeléssel szemben kifogás
               útján megtámadási jogát akkor is érvényesítheti, ha a megtámadási határidő
               már eltelt.
          (5)  A megtámadás joga megszűnik, ha a megtámadásra jogosult a megtámadási ok
               ismeretében, a megtámadási határidő megnyílása után a szerződési akaratát
               megerősíti, vagy a megtámadás jogáról lemond.

1. A szerződési akarat hibája

6:90. §        [Tévedés]
          (1)  Aki a szerződés megkötésekor valamely lényeges körülmény tekintetében
               tévedésben volt, a szerződési jognyilatkozatát megtámadhatja, ha tévedését
               a másik fél okozta vagy felismerhette. Lényeges körülményre vonatkozik a
               tévedés akkor, ha annak ismeretében a fél nem vagy más tartalommal kötötte
               volna meg a szerződést.
          (2)  Ha a felek a szerződéskötéskor lényeges kérdésben ugyanabban a téves
               feltevésben voltak, a szerződést bármelyikük megtámadhatja.
          (3)  Nem támadhatja meg a szerződést az, aki a tévedését felismerhette vagy a
               tévedés kockázatát vállalta.

6:91. §        [Megtévesztés és jogellenes fenyegetés]
          (1)  Akit a másik fél szándékos magatartásával tévedésbe ejt vagy tévedésben
               tart, a megtévesztés hatására tett szerződési jognyilatkozatát
               megtámadhatja.
          (2)  Akit a másik fél jogellenes fenyegetéssel vett rá a szerződés megkötésére,
               a szerződési jognyilatkozatát megtámadhatja.
          (3)  Az (1) és a (2) bekezdésben foglalt szabályokat kell alkalmazni akkor is,
               ha a megtévesztés vagy jogellenes fenyegetés harmadik személy részéről
               történt, és erről a másik fél tudott vagy tudnia kellett.

6:92. §        [Titkos fenntartás, színlelt szerződés]
          (1)  A fél titkos fenntartása vagy rejtett indoka a szerződés érvényességét nem
               érinti.
          (2)  A színlelt szerződés semmis; ha az más szerződést leplez, a felek jogait és
               kötelezettségeit a leplezett szerződés alapján kell megítélni.

6:93. §        [Akarathiba ingyenes szerződés esetén]
               Ingyenes szerződés esetén tévedés, téves feltevés vagy harmadik személy
               részéről történő jogellenes fenyegetés vagy megtévesztés címén a szerződést
               akkor is meg lehet támadni, ha e körülményeket a másik fél nem ismerhette
               fel.

2. A szerződési jognyilatkozat hibája

6:94. §        [A szerződés alaki hibájának orvoslása]
          (1)  Az alakiság megsértése miatt semmis szerződés a teljesítés elfogadásával a
               teljesített rész erejéig érvényessé válik. Ha jogszabály közokiratba vagy
               teljes bizonyító erejű magánokiratba foglalást ír elő, vagy a szerződés
               ingatlan tulajdonjogának átruházására irányul, a teljesítés a kötelező
               alakiság mellőzése miatti érvénytelenséget nem orvosolja.
          (2)  A szerződésnek a kötelező alakiság mellőzésével történt módosítása,
               megszüntetése vagy felbontása is érvényes, ha az annak megfelelő tényleges
               állapot a felek egyező akaratából létrejött. Ha jogszabály közokiratba vagy
               teljes bizonyító erejű magánokiratba foglalást ír elő, vagy a szerződés
               ingatlan tulajdonjogának átruházására irányul, a szerződésnek a kötelező
               alakiság mellőzésével történt módosítása, megszüntetése vagy felbontása
               abban az esetben is semmis, ha az annak megfelelő tényleges állapot a felek
               egyező akaratából létrejött.

3. A célzott joghatás hibája

6:95. §        [Tilos szerződés]
               Semmis az a szerződés, amely jogszabályba ütközik, vagy amelyet jogszabály
               megkerülésével kötöttek, kivéve, ha ahhoz a jogszabály más jogkövetkezményt
               fűz. Más jogkövetkezmény mellett is semmis a szerződés akkor, ha a
               jogszabály ezt külön kimondja, vagy ha a jogszabály célja a szerződéssel
               elérni kívánt joghatás megtiltása.

6:96. §        [Jóerkölcsbe ütköző szerződés]
               Semmis az a szerződés, amely nyilvánvalóan a jóerkölcsbe ütközik.

6:97. §        [Uzsorás szerződés]
               Ha a szerződő fél a szerződés megkötésekor a másik fél helyzetének
               kihasználásával feltűnően aránytalan előnyt kötött ki, a szerződés semmis.

6:98. §        [Feltűnő értékaránytalanság]
          (1)  Ha a szolgáltatás és az ellenszolgáltatás értéke között anélkül, hogy az
               egyik felet az ingyenes juttatás szándéka vezetné, a szerződés megkötésének
               időpontjában feltűnően nagy az aránytalanság, a sérelmet szenvedett fél a
               szerződést megtámadhatja. Nem támadhatja meg a szerződést az, aki a feltűnő
               értékaránytalanságot felismerhette vagy annak kockázatát vállalta.
          (2)  A felek az (1) bekezdésben megállapított megtámadási jogot – fogyasztó és
               vállalkozás közötti szerződés kivételével – a szerződésben kizárhatják.

6:99. §        [Fiduciárius hitelbiztosítékok semmissége]
               Semmis az a kikötés, amelyben fogyasztó követelés biztosítása céljából
               tulajdonjog, más jog vagy követelés átruházására vagy vételi jog
               alapítására vállal kötelezettséget.

6:100. §       [Fogyasztói jogot csorbító feltétel]
               Fogyasztó és vállalkozás közötti szerződésben semmis az a kikötés, amely e
               törvénynek a fogyasztó jogait megállapító rendelkezéseitől a fogyasztó
               hátrányára eltér.

6:101. §       [Fogyasztó joglemondó nyilatkozata]
               Fogyasztó és vállalkozás közötti szerződésben semmis a fogyasztónak a
               jogszabályban megállapított jogáról lemondó jognyilatkozata.

6:102. §       [Tisztességtelen általános szerződési feltétel]
          (1)  Tisztességtelen az az általános szerződési feltétel, amely a szerződésből
               eredő jogokat és kötelezettségeket a jóhiszeműség és tisztesség
               követelményének megsértésével egyoldalúan és indokolatlanul a szerződési
               feltétel alkalmazójával szerződő fél hátrányára állapítja meg.
          (2)  Az általános szerződési feltétel tisztességtelen voltának megállapításakor
               vizsgálni kell a szerződéskötéskor fennálló minden olyan körülményt, amely
               a szerződés megkötésére vezetett, a kikötött szolgáltatás rendeltetését,
               továbbá az érintett feltételnek a szerződés más feltételeivel vagy más
               szerződésekkel való kapcsolatát.
          (3)  A tisztességtelen általános szerződési feltételekre vonatkozó rendelkezések
               nem alkalmazhatók a főszolgáltatást megállapító vagy a szolgáltatás és az
               ellenszolgáltatás arányát meghatározó szerződési feltételekre, ha azok
               világosak és érthetőek.
          (4)  Nem minősül tisztességtelennek az általános szerződési feltétel, ha azt
               jogszabály állapítja meg, vagy jogszabály előírásának megfelelően
               határozzák meg.
          (5)  Az általános szerződési feltételként a szerződés részévé vált
               tisztességtelen szerződési feltételt a sérelmet szenvedett fél
               megtámadhatja.

6:103. §       [Tisztességtelen szerződési feltétel fogyasztói szerződésben]
          (1)  Fogyasztó és vállalkozás közötti szerződésben a tisztességtelen általános
               szerződési feltételre vonatkozó rendelkezéseket – az e §-ban foglalt
               eltérésekkel – alkalmazni kell a vállalkozás által előre meghatározott és
               egyedileg meg nem tárgyalt szerződési feltételre is. A vállalkozást terheli
               annak bizonyítása, hogy a szerződési feltételt a felek egyedileg
               megtárgyalták.
          (2)  Fogyasztó és vállalkozás közötti szerződésben az általános szerződési
               feltétel és a vállalkozás által előre meghatározott és egyedileg meg nem
               tárgyalt szerződési feltétel tisztességtelen voltát önmagában az is
               megalapozza, ha a feltétel nem egyértelmű.
          (3)  A fogyasztó és vállalkozás közötti szerződés részévé váló tisztességtelen
               szerződési feltétel semmis. A semmisségre a fogyasztó érdekében lehet
               hivatkozni.

6:104. §       [Egyes tisztességtelen kikötések fogyasztói szerződésben]
          (1)  Fogyasztó és vállalkozás közötti szerződésben tisztességtelennek minősül
               különösen az a kikötés, amely
               a)   a szerződés bármely feltételének értelmezésére a vállalkozást
                    egyoldalúan jogosítja;
               b)   kizárólagosan a vállalkozást jogosítja fel annak megállapítására, hogy
                    teljesítése szerződésszerű-e;
               c)   a fogyasztót teljesítésre kötelezi abban az esetben is, ha a
                    vállalkozás nem teljesíti a szerződést;
               d)   lehetővé teszi, hogy a vállalkozás a szerződéstől bármikor elálljon,
                    vagy azt felmondja, ha a fogyasztó ugyanerre nem jogosult;
               e)   kizárja, hogy a fogyasztó a szerződés megszűnésekor visszakövetelje a
                    már teljesített, ellenszolgáltatás nélküli szolgáltatását, ide nem
                    értve azt az esetet, amikor a szerződés megszűnésére szerződésszegés
                    következtében kerül sor;
               f)   kizárja vagy korlátozza a fogyasztó lehetőségét arra, hogy szerződéses
                    kötelezettségeit beszámítással szüntesse meg;
               g)   lehetővé teszi, hogy a vállalkozás tartozását más személy a fogyasztó
                    hozzájárulása nélkül átvállalja;
               h)   kizárja vagy korlátozza a vállalkozásnak az általa igénybe vett
                    közreműködőért való felelősségét;
               i)   kizárja vagy korlátozza a fogyasztó peres vagy más jogi úton történő
                    igényérvényesítési lehetőségeit, különösen, ha – anélkül, hogy azt
                    jogszabály előírná – kizárólag választottbírósági útra kényszeríti a
                    fogyasztót, jogellenesen leszűkíti bizonyítási lehetőségeit vagy olyan
                    bizonyítási terhet ró rá, amelyet az irányadó jogi rendelkezések
                    szerint a másik félnek kell viselnie;
               j)   a bizonyítási terhet a fogyasztó hátrányára változtatja meg.
          (2)  Fogyasztó és vállalkozás közötti szerződésben az ellenkező bizonyításáig
               tisztességtelennek kell tekinteni különösen azt a kikötést, amely
               a)   a fogyasztó meghatározott magatartását szerződési nyilatkozata
                    megtételének vagy elmulasztásának minősíti, ha a magatartás
                    tanúsítására nyitva álló határidő indokolatlanul rövid;
               b)   a fogyasztó nyilatkozatának megtételére indokolatlan alaki
                    követelményeket támaszt;
               c)   meghosszabbítja a határozott időre kötött szerződést, ha a fogyasztó
                    másként nem nyilatkozik, feltéve, hogy a nyilatkozat megtételére
                    nyitva álló határidő indokolatlanul rövid;
               d)   lehetővé teszi, hogy a vállalkozás a szerződést egyoldalúan, a
                    szerződésben meghatározott alapos ok nélkül módosítsa, különösen, hogy
                    a szerződésben megállapított pénzbeli ellenszolgáltatás mértékét
                    megemelje, vagy lehetővé teszi, hogy a vállalkozás a szerződést
                    egyoldalúan, a szerződésben meghatározott alapos okkal módosítsa, ha
                    ilyen esetben a fogyasztó nem jogosult a szerződéstől elállni vagy azt
                    felmondani;
               e)   lehetővé teszi, hogy a vállalkozás egyoldalúan, alapos ok nélkül a
                    szerződésben meghatározott tulajdonságú szolgáltatástól eltérően
                    teljesítsen;
               f)   a vállalkozás teljesítését olyan feltételtől teszi függővé, amelynek
                    bekövetkezte kizárólag a vállalkozás akaratán múlik, kivéve, ha a
                    fogyasztó jogosult a szerződéstől elállni, vagy azt felmondani;
               g)   a vállalkozásnak pénztartozás teljesítésére negyvenöt napnál hosszabb
                    határidőt biztosít vagy egyébként nem megfelelően meghatározott
                    határidőt ír elő szolgáltatása teljesítésére, valamint a fogyasztó
                    szerződési nyilatkozatainak elfogadására;
               h)   kizárja vagy korlátozza a fogyasztó jogszabályon alapuló jogait a
                    vállalkozás szerződésszegése esetén;
               i)   kizárja, hogy a fogyasztónak visszajárjon a szerződés szerint általa
                    kifizetett összeg, ha a fogyasztó nem teljesít, vagy nem
                    szerződésszerűen teljesít, ha hasonló kikötés a vállalkozást nem
                    terheli;
               j)   a fogyasztót túlzott mértékű pénzösszeg fizetésére kötelezi, ha a
                    fogyasztó nem teljesít vagy nem szerződésszerűen teljesít.

6:105. §       [Tisztességtelen általános szerződési feltétellel kapcsolatos közérdekű
          kereset]
          (1)  A fogyasztó és a vállalkozás közötti szerződés részévé váló tisztességtelen
               általános szerződési feltétel érvénytelenségének megállapítása iránt
               közérdekű keresetet indíthat
               a)   az ügyész;
               b)   a miniszter, az autonóm államigazgatási szerv, a kormányzati
                    főhivatal, a központi hivatal vezetője;
               c)   a fővárosi és megyei kormányhivatal vezetője;
               d)   a gazdasági és szakmai kamara vagy érdekképviseleti szervezet; és
               e)   az általa védett fogyasztói érdekek körében a fogyasztói érdekek
                    képviseletét ellátó egyesület, és az Európai Gazdasági Térség bármely
                    tagállamának joga alapján a fogyasztói érdekek védelmére létrejött
                    szervezet.
          (2)  Közérdekű kereset alapján a bíróság a tisztességtelen általános szerződési
               feltétel érvénytelenségét az annak alkalmazójával szerződő valamennyi félre
               kiterjedő hatállyal állapítja meg, és elrendeli, hogy a szerződési feltétel
               alkalmazója a saját költségére gondoskodjék a szerződési feltétel
               tisztességtelenségének megállapítására vonatkozó közlemény közzétételéről.
               A közlemény szövegéről és a közzététel módjáról a bíróság dönt. A
               közleménynek tartalmaznia kell az érintett szerződési feltétel pontos
               meghatározását, tisztességtelenségének megállapítását, valamint az e
               jellegét alátámasztó érveket. Az érvénytelenség megállapítása nem érinti
               azokat a szerződéseket, amelyeket a megtámadásig már teljesítettek.
          (3)  Közérdekű keresetben kérhető az olyan általános szerződési feltétel
               tisztességtelenségének megállapítása is, amelyet fogyasztókkal történő
               szerződéskötések céljából határoztak meg és tettek nyilvánosan
               megismerhetővé, akkor is, ha az érintett feltétel még nem került
               alkalmazásra. Ha a bíróság megállapítja a sérelmes általános szerződési
               feltétel tisztességtelenségét, ítéletében eltiltja a nyilvánosságra hozót a
               feltétel alkalmazásától.
          (4)  A (3) bekezdés szerinti per az ellen is megindítható, aki a fogyasztókkal
               történő szerződéskötés céljából meghatározott és megismerhetővé tett
               tisztességtelen általános szerződési feltétel alkalmazását nyilvánosan
               ajánlja. Ha a bíróság megállapítja a sérelmes általános szerződési feltétel
               tisztességtelenségét, ítéletében eltiltja az általános szerződési feltétel
               alkalmazását nyilvánosan ajánlót az alkalmazásra ajánlástól.
          (5)  A (2) bekezdés közzétételre vonatkozó szabályait megfelelően alkalmazni
               kell abban az esetben is, ha a bíróság szerződésben még nem alkalmazott
               általános szerződési feltétel tisztességtelenségét állapítja meg. A
               közzétételről az érintett általános szerződési feltétel nyilvánosságra
               hozójának, illetve alkalmazásra ajánlójának kell saját költségére
               gondoskodnia.

6:106. §       [Vállalkozások közötti szerződéssel, valamint szerződő hatóság szerződő
          hatóságnak nem minősülő vállalkozással kötött szerződésével kapcsolatos
          közérdekű kereset]
          (1)  Vállalkozások közötti szerződés részévé általános szerződési feltételként
               váló, a pénztartozás teljesítésének idejét, a késedelmi kamat mértékét,
               esedékességét a jóhiszeműség és tisztesség követelményének megsértésével
               egyoldalúan és indokolatlanul a jogosult hátrányára megállapító kikötést –
               mint tisztességtelen kikötést – a vállalkozások érdekeinek képviseletét
               ellátó szervezet is megtámadhatja a polgári perrendtartásról szóló törvény
               közérdekből indított perre vonatkozó rendelkezései alapján.
          (2)  A szerződő hatóság és a szerződő hatóságnak nem minősülő vállalkozás
               közötti szerződés részévé általános szerződési feltételként váló, a
               pénztartozás teljesítésének idejét
               a)   hatvan napnál hosszabb határidőben meghatározó szerződési kikötés
                    hatvan napot meghaladó része semmisségének megállapítását; vagy
               b)   az e törvényben a szerződő hatóságra vonatkozóan meghatározottaktól
                    eltérően, a jóhiszeműség és tisztesség követelményének megsértésével
                    egyoldalúan és indokolatlanul a szerződő hatóságnak nem minősülő
                    vállalkozás hátrányára meghatározó, hatvan napot meg nem haladó
                    határidőre vonatkozó kikötés – mint tisztességtelen kikötés –
                    megtámadásával a kikötés érvénytelenségének megállapítását
               a vállalkozások érdekeinek képviseletét ellátó szervezet is kérheti.
          (3)  Az (1) és a (2) bekezdés szerinti kérelem alapossága esetén a bíróság a
               kikötés semmisségét, illetve érvénytelenségét a kikötés alkalmazójával
               szerződő valamennyi félre kiterjedő hatállyal megállapítja. A semmisség,
               illetve az érvénytelenség megállapítása nem érinti azokat a szerződéseket,
               amelyeket már teljesítettek.
          (4)  A vállalkozások érdekeinek képviseletét ellátó szervezet kérheti az (1) és
               a (2) bekezdés szerinti olyan általános szerződési feltétel
               tisztességtelenségének, illetve semmisségének megállapítását, amelyet
               szerződéskötések céljából határoztak meg és tettek nyilvánosan
               megismerhetővé, abban az esetben is, ha az érintett feltétel még nem került
               alkalmazásra. A bíróság a sérelmes általános szerződési feltétel
               tisztességtelenségének, illetve semmisségének megállapítása esetén eltiltja
               a nyilvánosságra hozót a feltétel alkalmazásától.
          (5)  Az (1)–(2) és a (4) bekezdés szerinti eljárásban a bíróság az igény
               érvényesítőjének kérelmére elrendeli, hogy a szerződési feltétel
               alkalmazója, nyilvánosságra hozója, illetve alkalmazásra ajánlója saját
               költségére gondoskodjék a szerződési feltétel tisztességtelenségének,
               illetve semmisségének megállapítására vonatkozó közlemény közzétételéről. A
               közlemény szövegéről és a közzététel módjáról a bíróság határoz. A
               közleménynek tartalmaznia kell az érintett szerződési feltétel pontos
               meghatározását, tisztességtelenségének, illetve semmisségének
               megállapítását, valamint az e jellegét alátámasztó érveket.
          (6)  A vállalkozások érdekeinek képviseletét ellátó szervezet kérheti az olyan
               általános szerződési feltétel semmisségének megállapítását, amely
               a)   vállalkozások közötti szerződésben kizárja a késedelmi kamatfizetési,
                    illetve kizárja vagy korlátozza a követelés behajtásával kapcsolatos
                    költségek megfizetésére vonatkozó kötelezettséget;
               b)   a szerződő hatóság és a szerződő hatóságnak nem minősülő vállalkozás
                    közötti szerződésben a késedelmi kamat esedékességét a pénztartozás
                    teljesítésének idejére az e törvény által meghatározott fizetési
                    határidőt követő naptól eltérően határozza meg, illetve kizárja vagy
                    korlátozza a késedelmi kamatfizetési, illetve a követelés behajtásával
                    kapcsolatos költségek megfizetésére vonatkozó kötelezettséget.

6:107. §       [Lehetetlen szolgáltatás. Érthetetlen, ellentmondó kikötés]
          (1)  A lehetetlen szolgáltatásra irányuló szerződés semmis. A szolgáltatás nem
               lehetetlen azért, mert a kötelezett a szerződés megkötésekor nem
               rendelkezik a szolgáltatás tárgyával.
          (2)  Az érthetetlen kikötés vagy az egymásnak ellentmondó kikötések semmisek.

XIX. FEJEZET
Az érvénytelenség jogkövetkezményei

6:108. §       [Az érvénytelenség jogkövetkezményeinek levonása]
          (1)  Érvénytelen szerződésre jogosultságot alapítani és a szerződés teljesítését
               követelni nem lehet. Az érvénytelenség további jogkövetkezményeit a bíróság
               a fél erre irányuló kérelme alapján – az elévülés és az elbirtoklás határai
               között – alkalmazza.
          (2)  A fél a szerződés érvénytelenségének megállapítását a bíróságtól anélkül is
               kérheti, hogy az érvénytelenség következményeinek alkalmazását kérné.
          (3)  A bíróság az érvénytelenség jogkövetkezményeiről a fél kérelmétől eltérő
               módon is rendelkezhet; nem alkalmazhat azonban olyan megoldást, amely ellen
               mindegyik fél tiltakozik.

6:109. §       [A kárveszély átszállása]
               Az érvénytelen szerződés alapján nyújtott szolgáltatással a kárveszély a
               másik félre száll át.

6:110. §       [Bírósági érvényessé nyilvánítás visszamenő hatállyal]
          (1)  Az érvénytelen szerződést a bíróság a szerződés megkötésének időpontjára
               visszamenő hatállyal érvényessé nyilváníthatja, ha
               a)   az érvénytelenség miatti érdeksérelem a szerződés megfelelő
                    módosításával kiküszöbölhető; vagy
               b)   az érvénytelenség oka utóbb megszűnt.
          (2)  Az érvénytelen szerződés érvényessé nyilvánítása esetén a szerződő felek
               úgy kötelesek egymásnak teljesíteni, és az érvényessé nyilvánítást követő
               szerződésszegésért úgy felelnek, mintha a szerződés megkötésétől fogva
               érvényes lett volna.

6:111. §       [A szerződés érvényessé válása a felek akaratából]
          (1)  A szerződés a megkötésének időpontjára visszamenő hatállyal érvényessé
               válik, ha az érvénytelenségi okot a felek utólag kiküszöbölik, vagy annak
               más okból való megszűnése esetén a szerződési akaratukat megerősítik.
          (2)  Az érvénytelen szerződés érvényessé válása esetén a szerződő felek úgy
               kötelesek egymásnak teljesíteni és az érvényessé válást követő
               szerződésszegésért úgy felelnek, mintha a szerződés megkötésétől fogva
               érvényes lett volna.
          (3)  Ha a felek az érvénytelenségi okot utólag kiküszöbölik, és abban állapodnak
               meg, hogy a szerződés a jövőre nézve válik érvényessé, az addigi
               teljesítéseket az érvénytelenség jogkövetkezményeinek alkalmazásával kell
               rendezni.

6:112. §       [Eredeti állapot helyreállítása]
          (1)  Érvénytelen szerződés esetén bármelyik fél kérheti a nyújtott szolgáltatás
               természetbeni visszatérítését, ha maga is természetben visszatéríti a
               számára nyújtott szolgáltatást. A visszatérítési kötelezettség az elévülési
               vagy az elbirtoklási idő elteltétől függetlenül terheli az eredeti állapot
               helyreállítását kérő felet.
          (2)  Az eredeti állapot helyreállítása során gondoskodni kell a szolgáltatások
               eredeti értékegyensúlyának fenntartásáról.

6:113. §       [Az alaptalan gazdagodás pénzbeni megtérítése]
          (1)  Ha a szerződés nem nyilvánítható érvényessé, és a szerződéskötés előtt
               fennállt helyzetet természetben nem lehet visszaállítani, a bíróság
               elrendeli az ellenszolgáltatás nélkül maradt szolgáltatás ellenértékének
               pénzbeni megtérítését. Ezt a jogkövetkezményt alkalmazhatja a bíróság abban
               az esetben is, ha az eredeti állapot helyreállítása valamelyik fél lényeges
               jogi érdekét sérti.
          (2)  A fél nem köteles az ellenszolgáltatás nélküli szolgáltatás ellenértékének
               pénzbeni megtérítésére, ha bizonyítja, hogy a neki teljesített
               szolgáltatást visszatéríteni olyan okból nem tudja, amelyért a másik fél
               felelős. Ha a fél a szolgáltatás ellenértékét megfizette, kérheti annak
               visszatérítését akkor is, ha ő maga a számára teljesített szolgáltatást
               visszatéríteni nem tudja, és bizonyítja, hogy ennek oka olyan körülményre
               vezethető vissza, amelyért a másik fél felelős.
          (3)  Uzsorás szerződés esetén a bíróság egészben vagy részben elengedheti a
               visszatérítést, ha az a sérelmet szenvedő felet részletfizetés
               engedélyezése esetén is súlyos helyzetbe hozná; a sérelmet okozó fél a
               kapott szolgáltatásból az aránytalan előnynek megfelelő részt a sérelmet
               szenvedő félnek köteles visszatéríteni.

6:114. §       [Részleges érvénytelenség]
          (1)  Ha az érvénytelenségi ok a szerződés meghatározott részét érinti, az
               érvénytelenség jogkövetkezményeit a szerződésnek erre a részére kell
               alkalmazni. A szerződés részbeni érvénytelensége esetén az egész szerződés
               akkor dől meg, ha feltehető, hogy a felek azt az érvénytelen rész nélkül
               nem kötötték volna meg.
          (2)  Fogyasztói szerződés részbeni érvénytelenség esetén csak akkor dől meg, ha
               a szerződés az érvénytelen rész nélkül nem teljesíthető.

6:115. §       [Járulékos igények érvénytelen szerződés esetén]
          (1)  A felek az eredeti állapot helyreállításával nem orvosolt hasznok és
               kamatok kiegyenlítésére a jogalap nélküli birtoklás szabályai szerint
               kötelesek. Az a fél, aki a maga szolgáltatását nem teljesítette, vagy
               ingyenesen jutott a szolgáltatáshoz, a hasznokat vagy a kamatokat a jogalap
               nélküli gazdagodás szabályai szerint köteles a másik félnek megtéríteni.
          (2)  Az érvénytelen szerződés megkötésével a másik félnek okozott károkat a
               szerződésen kívül okozott károkért való felelősség általános szabályai
               szerint kell megtéríteni. Ha a szerződés érvénytelenségét okozó fél
               magatartását kimenti, a másik félnek a szerződéskötésből eredő kárát
               köteles megtéríteni.
          (3)  Az érvénytelen szerződés fennálltában jóhiszeműen bízó harmadik személy a
               szerződés megkötéséből eredő kárának megtérítését követelheti attól a
               szerződő féltől, akinek a magatartása az érvénytelenséget okozta. A
               kártérítési kötelezettség a szerződő feleket egyenlő arányban terheli, ha
               az érvénytelenséget együtt okozták.
          (4)  Az a szerződő fél, aki a jóhiszemű harmadik személlyel szemben felróhatóan
               járt el, teljes kártérítéssel tartozik, függetlenül attól, hogy kinek a
               magatartása okozta az érvénytelenséget.

VII. CÍM
A SZERZŐDÉS HATÁLYA. HATÁLYTALANSÁG

6:116. §       [Feltétel és időhatározás]
          (1)  Ha a felek a szerződés hatályának beálltát bizonytalan jövőbeli eseménytől
               tették függővé, a szerződés hatálya a feltétel bekövetkeztével áll be.
          (2)  Ha a felek a szerződés hatályának megszűntét bizonytalan jövőbeli
               eseménytől tették függővé, a feltétel bekövetkeztével a szerződés hatályát
               veszti.
          (3)  A feltételre vonatkozó szabályokat megfelelően alkalmazni kell arra az
               esetre is, ha a felek a szerződés hatályának beálltát vagy megszűntét
               valamely időponthoz kötötték.

6:117. §       [Függőben lévő feltétel]
          (1)  Amíg a feltétel bekövetkezése függőben van, egyik fél sem tehet semmit, ami
               a másik fél jogát a feltétel bekövetkezése vagy meghiúsulása esetére
               csorbítja vagy meghiúsítja. Ez a szabály harmadik személy jóhiszeműen és
               ellenérték fejében szerzett jogát nem érinti.
          (2)  A feltétel bekövetkezésére vagy meghiúsulására nem alapíthat jogot az, aki
               azt felróhatóan maga idézte elő.

6:118. §       [Beleegyezéstől vagy jóváhagyástól függő szerződés]
          (1)  Ha a szerződés hatályosságához jogszabály harmadik személy beleegyezését
               vagy hatóság jóváhagyását teszi szükségessé, a beleegyezéssel vagy a
               jóváhagyással a szerződés megkötésének időpontjára visszamenőleg válik
               hatályossá.
          (2)  A beleegyezésről vagy jóváhagyásról történő nyilatkozattételig, valamint a
               nyilatkozattételre megszabott határidő leteltéig a felek jogait és
               kötelezettségeit a függőben lévő feltétel szabályai szerint kell megítélni.
          (3)  A szerződés nem válik hatályossá, ha a harmadik személy a beleegyezést vagy
               a hatóság a jóváhagyást nem adja meg vagy ha arról a bármelyik fél által a
               másik féllel közölt megfelelő határidőn belül nem nyilatkozik.

6:119. §       [A hatálytalan szerződés joghatása]
          (1)  Ha a szerződés hatálya nem állt be, vagy a szerződés hatályát vesztette –
               ideértve azt az esetet is, ha a szerződéshez a harmadik személy
               beleegyezése vagy a hatóság jóváhagyása hiányzik, vagy azt megtagadták – a
               szerződés teljesítése nem követelhető.
          (2)  A hatálytalan szerződés alapján történt teljesítésekre az érvénytelen
               szerződés jogkövetkezményeit kell megfelelően alkalmazni.

6:120. §       [Fedezetelvonó szerződés]
          (1)  Az a szerződés, amellyel harmadik személy igényének kielégítési alapját
               részben vagy egészben elvonták, e harmadik személy irányában hatálytalan,
               ha a szerző fél rosszhiszemű volt, vagy rá nézve a szerződésből ingyenes
               előny származott.
          (2)  Ha valaki a fedezetelvonó szerződést hozzátartozójával vagy olyan jogi
               személlyel köti, amelyben többségi befolyással rendelkezik, továbbá ha jogi
               személy a tagjával vagy vezető tisztségviselőjével, vagy annak
               hozzátartozójával köt ilyen szerződést, a rosszhiszeműséget és az
               ingyenességet vélelmezni kell. Ugyancsak vélelmezni kell a
               rosszhiszeműséget és az ingyenességet azonos természetes vagy jogi személy
               befolyása alatt működő jogi személyek egymás közötti szerződéskötése
               esetén, akkor is, ha közvetlen vagy közvetett többségi befolyás nem áll
               fenn.
          (3)  A harmadik személy kérelmére a szerző fél a megszerzett vagyontárgyból való
               kielégítést és a vagyontárgyra vezetett végrehajtást tűrni köteles.
          (4)  Ha a szerző fél a fedezetelvonó szerződéssel megszerzett vagyontárgyat
               rosszhiszeműen átruházta vagy attól rosszhiszeműen elesett, a harmadik
               személlyel szemben a megszerzett vagyontárgy értékéig helytállni köteles.
          (5)  A fedezetelvonó szerződés szabályait kell alkalmazni akkor is, ha az előny
               nem a szerződési jognyilatkozatot tevő személynél jelentkezik.

VIII. CÍM
BÍRÓSÁGI ELJÁRÁSBAN NEM ÉRVÉNYESÍTHETŐ KÖVETELÉS

6:121. §       [Bírósági eljárásban nem érvényesíthető követelés]
          (1)  Bírósági eljárásban nem lehet érvényesíteni
               a)   a játékból vagy fogadásból eredő követelést, kivéve, ha a játékot vagy
                    fogadást hatósági engedély alapján bonyolítják le;
               b)   a kifejezetten játék vagy fogadás céljára ígért vagy adott kölcsönből
                    eredő követelést;
               c)   azokat a követeléseket, amelyek bírósági úton való érvényesítését
                    törvény kifejezetten kizárja;
               d)   az a)–c) pontokban meghatározott követeléseket biztosító vagy
                    megerősítő szerződésből vagy kikötésből eredő követelést.
          (2)  Azt a tényt, hogy a követelés az (1) bekezdésben felsorolt okból bírósági
               eljárásban nem érvényesíthető, hivatalból kell figyelembe venni.
          (3)  A bírósági eljárásban nem érvényesíthető követelés önkéntes teljesítését
               nem lehet visszakövetelni.

IX. CÍM
A SZERZŐDÉS TELJESÍTÉSE

XX. FEJEZET
Általános rendelkezések

6:122. §       [A kárveszély átszállása]
               A teljesítéssel a kárveszély – ha e törvény eltérően nem rendelkezik – a
               másik félre száll át.

6:123. §       [A szolgáltatás minősége]
          (1)  A szolgáltatásnak a teljesítés időpontjában alkalmasnak kell lennie a
               rendeltetése szerinti célra, így
               a)   alkalmasnak kell lennie a jogosult által meghatározott célra, ha azt a
                    jogosult a szerződéskötés előtt a kötelezett tudomására hozta;
               b)   alkalmasnak kell lennie azokra a célokra, amelyekre más, azonos
                    rendeltetésű szolgáltatásokat rendszerint használnak;
               c)   rendelkeznie kell azzal a minőséggel, és nyújtania kell azt a
                    teljesítményt, amely azonos rendeltetésű szolgáltatásoknál szokásos,
                    és amelyet a jogosult elvárhat, figyelembe véve a kötelezettnek vagy –
                    ha nem a kötelezett állítja elő a szolgáltatás tárgyát – a
                    szolgáltatás előállítójának és ezek képviselőjének a szolgáltatás
                    konkrét tulajdonságaira vonatkozó nyilvános kijelentését;
               d)   rendelkeznie kell a kötelezett által adott leírásban szereplő vagy az
                    általa a jogosultnak mintaként bemutatott szolgáltatásra jellemző
                    tulajdonságokkal; és
               e)   meg kell felelnie a jogszabályban meghatározott minőségi
                    követelményeknek.
          (2)  A szolgáltatásnak nem kell megfelelnie a (2) bekezdés c) pontjában említett
               nyilvános kijelentésnek, ha a kötelezett bizonyítja, hogy
               a)   a nyilvános kijelentést nem ismerte, és azt nem is kellett ismernie;
               b)   a nyilvános kijelentést a szerződéskötés időpontjáig már megfelelő
                    módon helyesbítették; vagy
               c)   a nyilvános kijelentés a jogosult szerződéskötési elhatározását nem
                    befolyásolhatta.
          (3)  Az (1) bekezdés c) pontjának alkalmazásában a szolgáltatás előállítójának
               minősül a gyártó, a szolgáltatás importálója és forgalmazója, valamint az a
               személy is, aki a dolgon nevét, védjegyét vagy egyéb megkülönböztető
               jelzését feltünteti.
          (4)  A szolgáltatásnak a rendeltetés szerinti célra való alkalmassága
               szempontjából a minőségi előírásokat is figyelembe kell venni.
          (5)  Ha a felek a szerződés fajta és mennyiség szerint megjelölt tárgyának
               minőségét nem határozták meg, a kötelezettnek a forgalomban szokásos jó
               minőségben kell teljesítenie.

6:124. §       [Dokumentáció átadása]
               A kötelezett köteles a jogosultnak átadni a szolgáltatásról szóló
               tájékoztató leírásokat és egyéb dokumentumokat.

6:125. §       [Többletszolgáltatás]
               Ha a kötelezett a szerződésben előírtnál nagyobb mennyiség szolgáltatását
               ajánlja fel, a többletszolgáltatást a jogosult visszautasíthatja. Ha a
               jogosult a többletszolgáltatást elfogadja, a többletteljesítéssel arányosan
               növelt ellenszolgáltatást köteles teljesíteni a szerződésben kikötött
               ellenérték teljesítésére vonatkozó szabályoknak megfelelő időben és módon.

6:126. §       [Akadályközlési kötelezettség]
          (1)  A felek kötelesek egymást értesíteni, ha a szerződésben vállalt valamely
               kötelezettség teljesítése előre láthatóan akadályba ütközik, kivéve, ha az
               akadályt a másik félnek közlés nélkül is ismernie kellett.
          (2)  Az akadályközlési kötelezettség elmulasztásával okozott kárért a mulasztó
               fél a szerződésszegésért való felelősség szabályai szerint felelős.

6:127. §       [A szolgáltatás megvizsgálásának kötelezettsége]
          (1)  A jogosult késedelem nélkül köteles meggyőződni arról, hogy a szolgáltatás
               minősége és mennyisége megfelelő-e.
          (2)  A dolog átvétele során nem kell vizsgálni azokat a tulajdonságokat,
               amelyeknek a minőségét tanúsítják, vagy amelyekre jótállás vonatkozik.
          (3)  A szolgáltatás minőségének és mennyiségének megvizsgálásával járó költségek
               a jogosultat terhelik.

6:128. §       [Egyidejű teljesítés]
               A teljesítési idő beálltával bármelyik fél követelheti a másik fél
               esedékessé vált szolgáltatásának teljesítését, ha saját szolgáltatása
               egyidejű teljesítését felajánlja.

6:129. §       [Közreműködő igénybevétele]
          (1)  A felek kötelezettségük teljesítéséhez vagy joguk gyakorlásához más személy
               közreműködését vehetik igénybe.
          (2)  Ha a kötelezett a szolgáltatás jellege, jogszabály rendelkezése vagy a
               felek megállapodása szerint személyesen köteles eljárni, más személy
               közreműködését akkor veheti igénybe, ha a jogosultnak károsodástól való
               megóvása érdekében szükséges.

6:130. §       [Pénztartozás teljesítésének ideje]
          (1)  Ha a felek a szerződésben a pénztartozás teljesítésének idejét nem
               határozták meg, a pénztartozást a jogosult fizetési felszólításának vagy
               számlájának kézhezvételétől számított harminc napon belül kell teljesíteni.
               Ha a pénztartozás fizetésére kötelezett szerződő hatóság, a szerződő
               hatóságnak nem minősülő vállalkozással kötött szerződése esetén
               pénztartozását a jogosult fizetési felszólításának vagy számlájának
               kézhezvételétől számított harminc napon belül köteles teljesíteni, ebben az
               esetben a számla kézhezvételének napja nem képezheti a felek között
               érvényes megállapodás tárgyát.
          (2)  A jogosult teljesítésétől számított harminc napon belül kell teljesíteni a
               pénztartozást, ha
               a)   a jogosult fizetési felszólításának vagy számlájának kézhezvétele a
                    jogosult teljesítését (vállalkozási szerződés esetén az átadás-
                    átvételi eljárás befejezését) megelőzte;
               b)   nem állapítható meg egyértelműen a jogosult fizetési felszólítása vagy
                    számlája kézhezvételének időpontja; vagy
               c)   a kötelezettnek fizetési felszólítás vagy számla bevárása nélkül
                    teljesítenie kell fizetési kötelezettségét.
          (3)  Vállalkozások közötti szerződés esetén az e § rendelkezéseitől a
               jóhiszeműség és tisztesség követelményének megsértésével egyoldalúan és
               indokolatlanul a jogosult hátrányára eltérő szerződési feltételt – mint
               tisztességtelen kikötést – a jogosult megtámadhatja. Pénztartozás
               fizetésére kötelezett szerződő hatóságnak szerződő hatóságnak nem minősülő
               vállalkozással kötött szerződése esetén a pénztartozás teljesítésére
               kikötött idő az (1)–(2) bekezdésben meghatározott határidőket csak akkor
               haladhatja meg, ha a szerződésben a felek a pénztartozás halasztott
               teljesítésében állapodtak meg, feltéve hogy a szerződés jellege miatt ez
               tényszerűen indokolt; a pénztartozás teljesítésére kikötött idő ebben az
               esetben sem haladhatja meg a hatvan napot. Pénztartozás fizetésére
               kötelezett szerződő hatóságnak szerződő hatóságnak nem minősülő
               vállalkozással kötött szerződése esetén a pénztartozás teljesítésére
               kikötött idő a hatvan napot meghaladó részében semmis.
          (4)  Vállalkozások közötti szerződés esetén az ellenkező bizonyításáig
               tisztességtelen kikötésnek kell tekinteni a jóhiszeműség és tisztesség
               követelményének megsértésével egyoldalúan és indokolatlanul a jogosult
               hátrányára eltérő olyan szerződési feltételt, amely a pénztartozás
               teljesítésére az (1) és (2) bekezdésben foglaltaktól eltérő, hatvan napnál
               hosszabb határidőt határoz meg. Pénztartozás fizetésére kötelezett szerződő
               hatóságnak szerződő hatóságnak nem minősülő vállalkozással kötött
               szerződése esetén a pénztartozás teljesítésére az (1)–(2) bekezdés
               rendelkezéseitől eltérően, a jóhiszeműség és tisztesség követelményének
               megsértésével egyoldalúan és indokolatlanul a jogosult hátrányára kikötött
               olyan határidőt, amely a hatvan napot nem haladja meg – mint
               tisztességtelen kikötést –, a jogosult megtámadhatja.

6:131. §       [Pénztartozás idő előtti teljesítése fogyasztói szerződés esetén]
               Fogyasztó és vállalkozás közötti szerződésben semmis a pénztartozás idő
               előtti teljesítését kizáró és az olyan kikötés, amely a fogyasztóra az idő
               előtti teljesítésből közvetlenül fakadó költségeken kívüli terhet ró.

6:132. §       [A kikötött kamat mérséklése]
               A túlzott mértékű kamatot a kötelezett kérelmére a bíróság mérsékelheti.

6:133. §       [Költség]
               Az ellenszolgáltatás magában foglalja a szerződés teljesítésével
               rendszerint együtt járó költségeket.

XXI. FEJEZET
A teljesítés különös esetei

6:134. §       [Teljesítés vagylagos szolgáltatás esetén]
          (1)  Ha a kötelezettség több szolgáltatás közül bármelyikkel teljesíthető, a
               választás joga a kötelezettet illeti.
          (2)  Ha a jogosultat illeti meg a választás joga, és a választással késedelembe
               esik, a választás joga a kötelezettre száll át.

6:135. §       [Teljesítés osztható szolgáltatás esetén]
               Osztható szolgáltatás esetén a jogosult részteljesítést is köteles
               elfogadni.

6:136. §       [Harmadik személy javára szóló szerződés teljesítése]
          (1)  Ha a felek harmadik személy részére teljesítendő szolgáltatásra kötöttek
               szerződést, a harmadik személy akkor követelheti közvetlenül a szolgáltatás
               teljesítését, ha
               a)   ezt a jogát a felek kifejezetten kikötötték; vagy
               b)   ez a szerződés céljából vagy az eset körülményeiből egyértelműen
                    következik.
          (2)  A harmadik személy a javára kikötött szolgáltatás teljesítését attól kezdve
               követelheti, hogy őt valamelyik fél értesíti arról, hogy a javára szóló
               szerződést kötöttek. Ha a harmadik személy a szolgáltatás teljesítésének
               követeléséről lemond, a szolgáltatást a javára szerződött fél követelheti.
          (3)  A kötelezett a szerződésből folyó kifogásait a harmadik személlyel szemben
               is érvényesítheti.

X. CÍM
A SZERZŐDÉSSZEGÉS

XXII. FEJEZET
A szerződésszegés általános szabályai

6:137. §       [Szerződésszegés]
               A szerződés megszegését jelenti bármely kötelezettség szerződésszerű
               teljesítésének elmaradása.

6:138. §       [A teljesítés követeléséhez való jog]
               Szerződésszegés esetén a sérelmet szenvedett fél jogosult a szolgáltatás
               teljesítésének követelésére.

6:139. §       [Visszatartási jog]
          (1)  Szerződésszegés esetén a jogosult a saját esedékes szolgáltatása arányos
               részének teljesítését a kötelezett teljesítéséig vagy megfelelő biztosíték
               nyújtásáig visszatarthatja.
          (2)  A teljesítés visszatartására jogosult fél elállhat a szerződéstől, vagy ha
               az eredeti állapotot nem lehet helyreállítani, jogosult azt felmondani, ha
               megfelelő határidőt szabott, és ez alatt a másik fél a szerződésszegést nem
               szüntette meg, vagy a teljesítésre megfelelő biztosítékot nem nyújtott.
          (3)  Annak a félnek a jogaira és kötelezettségeire, aki a teljesítés
               visszatartására jogosult, egyebekben a megbízás nélküli ügyvitel szabályai
               irányadók.

6:140. §       [Elállás, felmondás]
          (1)  Ha a szerződésszegés következtében a jogosultnak a szerződés teljesítéséhez
               fűződő érdeke megszűnt, elállhat a szerződéstől, vagy ha a szerződéskötés
               előtt fennállt helyzetet természetben nem lehet visszaállítani,
               felmondhatja azt, ha e törvény eltérően nem rendelkezik.
          (2)  A jogosult jognyilatkozata érvényességéhez köteles megjelölni az elállás
               vagy a felmondás okát, ha ez a jog több okból megilleti. A jogosult a
               megjelölt elállási vagy felmondási okról másikra térhet át.
          (3)  A kötelezett nem követelheti az ellenszolgáltatás nélkül maradt
               szolgáltatás ellenértékének pénzbeni megtérítését, ha a jogosult
               bizonyítja, hogy a számára teljesített szolgáltatást visszatéríteni olyan
               okból nem tudja, amelyért a kötelezett felelős. Ha a jogosult a
               szolgáltatás ellenértékét megfizette, kérheti annak visszatérítését akkor
               is, ha ő a számára teljesített szolgáltatást visszatéríteni nem tudja, és
               bizonyítja, hogy ennek oka olyan körülményre vezethető vissza, amelyért a
               kötelezett felelős.

6:141. §       [Fedezeti szerződés]
               A jogosult – elállása vagy felmondása esetén – a szerződéssel elérni kívánt
               cél megvalósítására alkalmas szerződést köthet, és – a kártérítés szabályai
               szerint – követelheti a kötelezettől a szerződésben és a fedezeti
               szerződésben kikötött ellenértékek közötti különbség, továbbá a fedezeti
               szerződés megkötéséből eredő költségek megtérítését.

6:142. §       [Felelősség szerződésszegéssel okozott károkért]
               Aki a szerződés megszegésével a másik félnek kárt okoz, köteles azt
               megtéríteni. Mentesül a felelősség alól, ha bizonyítja, hogy a
               szerződésszegést ellenőrzési körén kívül eső, a szerződéskötés időpontjában
               előre nem látható körülmény okozta, és nem volt elvárható, hogy a
               körülményt elkerülje vagy a kárt elhárítsa.

6:143. §       [A kártérítés mértéke]
          (1)  Kártérítés címén meg kell téríteni a szolgáltatás tárgyában keletkezett
               kárt.
          (2)  A szerződésszegés következményeként a jogosult vagyonában keletkezett egyéb
               károkat és az elmaradt vagyoni előnyt olyan mértékben kell megtéríteni,
               amilyen mértékben a jogosult bizonyítja, hogy a kár mint a szerződésszegés
               lehetséges következménye a szerződés megkötésének időpontjában előre
               látható volt.
          (3)  Szándékos szerződésszegés esetén a jogosult teljes kárát meg kell téríteni.

6:144. §       [A szerződésen kívül okozott károkért való felelősség szabályainak
          kiegészítő alkalmazása]
          (1)  A károsult kármegelőzési, kárelhárítási és kárenyhítési kötelezettségére,
               továbbá a közös károkozók felelősségére a szerződésen kívül okozott
               károkért való felelősség szabályait kell alkalmazni.
          (2)  A kár fogalmára és a kártérítés módjára – az e fejezetben nem szabályozott
               kérdésekben – a szerződésen kívül okozott károk megtérítésére vonatkozó
               szabályokat kell alkalmazni, azzal az eltéréssel, hogy a kártérítés
               méltányosságból való mérséklésének nincs helye.

6:145. §       [Párhuzamos kártérítési igények kizárása]
               A jogosult kártérítési igényét a kötelezettel szemben akkor is a
               szerződésszegéssel okozott károkért való felelősség szabályai szerint
               érvényesítheti, ha a kár a kötelezett szerződésen kívül okozott károkért
               való felelősségét is megalapozza.

6:146. §       [Felelősség a teljesítés során okozott károkért]
               A jogosult a vagyonában a szerződés teljesítése során a kötelezett által
               okozott kár megtérítését a szerződésszegéssel okozott károkért való
               felelősség szabályai szerint követelheti.

6:147. §       [Kártérítési felelősség ingyenes szerződéseknél]
          (1)  Aki szolgáltatás teljesítését ingyenesen vállalja, a szolgáltatás tárgyában
               bekövetkezett kárért akkor felel, ha a jogosult bizonyítja, hogy a
               kötelezett a kárt szándékos szerződésszegéssel okozta, vagy elmulasztotta a
               tájékoztatást a szolgáltatás olyan lényeges tulajdonságáról, amelyet a
               jogosult nem ismert.
          (2)  Aki szolgáltatás teljesítését ingyenesen vállalja, köteles a jogosult
               vagyonában a szolgáltatással okozott kárt megtéríteni. Mentesül a
               felelősség alól, ha bizonyítja, hogy magatartása nem volt felróható.

6:148. §       [A közreműködőért való felelősség]
          (1)  Aki kötelezettsége teljesítéséhez vagy joga gyakorlásához más személy
               közreműködését veszi igénybe, az igénybevett személy magatartásáért úgy
               felel, mintha maga járt volna el.
          (2)  Ha a kötelezettnek más személy igénybevételére nem volt joga, felelős
               mindazokért a károkért is, amelyek e személy igénybevétele nélkül nem
               következtek volna be.
          (3)  A kötelezett a közreműködővel szemben – annak szerződésszegése miatt –
               mindaddig érvényesítheti jogait, amíg a jogosulttal szemben helytállni
               tartozik.

6:149. §       [Részleges szerződésszegés]
               Osztható szolgáltatás egy részére vonatkozó szerződésszegés esetén a
               szerződésszegés jogkövetkezményei erre a részre következnek be, kivéve, ha
               a jogkövetkezmények részleges alkalmazása a jogosult lényeges jogi érdekét
               sértené.

6:150. §       [Közbenső szerződésszegés]
          (1)  A fél szerződésszegést követ el, ha elmulasztja megtenni azokat az
               intézkedéseket vagy nyilatkozatokat, amelyek szükségesek ahhoz, hogy a
               másik fél a szerződésből eredő kötelezettségeit megfelelően teljesíthesse.
          (2)  Az egyik felet terhelő intézkedés vagy nyilatkozat elmulasztása kizárja a
               másik fél olyan kötelezettségének megszegését, amelynek teljesítését az
               intézkedés vagy nyilatkozat elmulasztása megakadályozza.

6:151. §       [Előzetes szerződésszegés]
          (1)  Ha a teljesítési határidő lejárta előtt nyilvánvalóvá válik, hogy a
               kötelezett a szolgáltatását az esedékességkor nem tudja teljesíteni, és a
               teljesítés emiatt a jogosultnak már nem áll érdekében, a jogosult
               gyakorolhatja a késedelemből eredő jogokat.
          (2)  Ha a teljesítési határidő lejárta előtt nyilvánvalóvá válik, hogy a
               teljesítés hibás lesz, a jogosult a hiba kijavítására vagy kicserélésre
               tűzött határidő eredménytelen eltelte után gyakorolhatja a hibás
               teljesítésből eredő jogokat.

6:152. §       [A szerződésszegés jogkövetkezményeinek korlátozása és kizárása]
               A szándékosan okozott, továbbá emberi életet, testi épséget vagy egészséget
               megkárosító szerződésszegésért való felelősséget korlátozó vagy kizáró
               szerződési kikötés semmis.

XXIII. FEJEZET
Késedelem

1. A kötelezett késedelme

6:153. §       [A kötelezett késedelme]
               A kötelezett késedelembe esik, ha a szolgáltatást annak esedékességekor nem
               teljesíti.

6:154. §       [A kötelezett késedelmének jogkövetkezményei]
          (1)  Ha a kötelezett késedelembe esik, a jogosult követelheti a teljesítést,
               vagy ha a késedelem következtében a szerződés teljesítéséhez fűződő érdeke
               megszűnt, elállhat a szerződéstől.
          (2)  A jogosult elállásához nincs szükség a teljesítéshez fűződő érdek
               megszűnésének bizonyítására, ha
               a)   a szerződést a felek megállapodása szerint vagy a szolgáltatás
                    felismerhető rendeltetésénél fogva a meghatározott teljesítési időben
                    – és nem máskor – kellett volna teljesíteni; vagy
               b)   a jogosult az utólagos teljesítésre megfelelő póthatáridőt tűzött, és
                    a póthatáridő eredménytelenül telt el.
          (3)  A kötelezett köteles megtéríteni a jogosultnak a késelemből eredő,
               pénztartozás esetén a késedelmi kamatot meghaladó kárát, kivéve, ha a
               késedelmét kimenti.

6:155. §       [Fizetési késedelem vállalkozások közötti szerződésben, valamint
          pénztartozás fizetésére kötelezett hatóság szerződése esetén]
          (1)  Vállalkozások közötti szerződés, valamint pénztartozás fizetésére
               kötelezett szerződő hatóságnak szerződő hatóságnak nem minősülő
               vállalkozással kötött szerződése esetén a késedelmi kamat mértéke a
               késedelemmel érintett naptári félév első napján érvényes jegybanki
               alapkamat – idegen pénznemben meghatározott pénztartozás esetén az adott
               pénznemre a kibocsátó jegybank által meghatározott alapkamat, ennek
               hiányában a pénzpiaci kamat – nyolc százalékponttal növelt értéke. A kamat
               számításakor a késedelemmel érintett naptári félév első napján érvényes
               jegybanki alapkamat irányadó az adott naptári félév teljes idejére.
          (3)  Vállalkozások közötti szerződés esetén a késedelmi kamat mértékét az (1)
               bekezdésben foglaltaktól eltérően, a késedelmi kamat esedékességét a
               pénztartozás teljesítésének idejére az e törvény által meghatározott
               fizetési határidőt követő naptól eltérően a jóhiszeműség és tisztesség
               követelményének megsértésével egyoldalúan és indokolatlanul a jogosult
               hátrányára megállapító szerződési feltételt – mint tisztességtelen kikötést
               – a jogosult megtámadhatja. Szerződő hatóságnak szerződő hatóságnak nem
               minősülő vállalkozással kötött szerződése esetén a késedelmi kamat
               esedékességét a pénztartozás teljesítésének idejére e törvény által
               meghatározott fizetési határidőt követő naptól eltérően megállapító
               szerződési feltétel semmis.
          (4)  Vállalkozások közötti szerződés esetén a késedelmi kamatot kizáró
               szerződési feltétel, szerződő hatóságnak szerződő hatóságnak nem minősülő
               vállalkozással kötött szerződése esetén a késedelmi kamatot kizáró vagy azt
               az (1) bekezdésben meghatározott mértékhez képest alacsonyabb értékben
               meghatározó szerződési feltétel semmis, kivéve, ha a kötelezett késedelme
               esetére kötbér fizetésére köteles.

2. A jogosult átvételi késedelme

6:156. §       [Átvételi késedelem]
          (1)  A jogosult késedelembe esik, ha a felajánlott teljesítést nem fogadja el.
          (2)  A jogosult késedelme a kötelezett egyidejű késedelmét kizárja.
          (3)  Átvételi késedelem esetén a kötelezett a dolog őrzésére a megbízás nélküli
               ügyvitel szabályai szerint köteles, a kárveszély pedig a jogosultra száll
               át.
          (4)  Ha a felek a szolgáltatást fajta és mennyiség szerint határozták meg, a (3)
               bekezdés rendelkezéseit akkor kell alkalmazni, ha a felek a teljesítésre
               szánt dolgokat megjelölték vagy a többi hasonló dologtól a jogosult részére
               elkülönítették.

XXIV. FEJEZET
Hibás teljesítés

1. A hibás teljesítés általános szabályai

6:157. §       [Hibás teljesítés]
          (1)  A kötelezett hibásan teljesít, ha a szolgáltatás a teljesítés időpontjában
               nem felel meg a szerződésben vagy jogszabályban megállapított minőségi
               követelményeknek. Nem teljesít hibásan a kötelezett, ha a jogosult a hibát
               a szerződéskötés időpontjában ismerte, vagy a hibát a szerződéskötés
               időpontjában ismernie kellett.
          (2)  Fogyasztó és vállalkozás közötti szerződésben semmis az a kikötés, amely e
               fejezetnek a kellékszavatosságra és a jótállásra vonatkozó rendelkezéseitől
               a fogyasztó hátrányára tér el.

6:158. §       [Hibás teljesítési vélelem]
               Fogyasztó és vállalkozás közötti szerződés esetén az ellenkező
               bizonyításáig vélelmezni kell, hogy a teljesítést követő hat hónapon belül
               a fogyasztó által felismert hiba már a teljesítés időpontjában megvolt,
               kivéve, ha e vélelem a dolog természetével vagy a hiba jellegével
               összeegyeztethetetlen.

2. Kellékszavatosság

6:159. §       [Kellékszavatossági jogok]
          (1)  Olyan szerződés alapján, amelyben a felek kölcsönös szolgáltatásokkal
               tartoznak, a kötelezett a hibás teljesítésért kellékszavatossággal
               tartozik.
          (2)  Kellékszavatossági igénye alapján a jogosult választása szerint
               a)   kijavítást vagy kicserélést igényelhet, kivéve, ha a választott
                    kellékszavatossági jog teljesítése lehetetlen, vagy ha az a
                    kötelezettnek – másik kellékszavatossági igény teljesítésével
                    összehasonlítva – aránytalan többletköltséget eredményezne, figyelembe
                    véve a szolgáltatás hibátlan állapotban képviselt értékét, a
                    szerződésszegés súlyát és a kellékszavatossági jog teljesítésével a
                    jogosultnak okozott érdeksérelmet; vagy
               b)   az ellenszolgáltatás arányos leszállítását igényelheti, a hibát a
                    kötelezett költségére maga kijavíthatja vagy mással kijavíttathatja,
                    vagy a szerződéstől elállhat, ha a kötelezett a kijavítást vagy a
                    kicserélést nem vállalta, e kötelezettségének a (4) bekezdés szerinti
                    feltételekkel nem tud eleget tenni, vagy ha a jogosultnak a
                    kijavításhoz vagy kicseréléshez fűződő érdeke megszűnt.
          (3)  Jelentéktelen hiba miatt elállásnak nincs helye.
          (4)  A kijavítást vagy kicserélést – a dolog tulajdonságaira és a jogosult által
               elvárható rendeltetésére figyelemmel – megfelelő határidőn belül, a
               jogosult érdekeit kímélve kell elvégezni.

6:160. §       [Áttérés más kellékszavatossági jogra]
               A jogosult a választott kellékszavatossági jogáról másikra térhet át. Az
               áttéréssel okozott költséget köteles a kötelezettnek megfizetni, kivéve, ha
               az áttérésre a kötelezett adott okot, vagy az áttérés egyébként indokolt
               volt.

6:161. §       [Eltérés a jogosult által megjelölt kellékszavatossági jogtól]
               A bíróság a jogosult kérelméhez nincs kötve, de nem kötelezhet olyan
               kellékszavatossági jog teljesítésére, amely ellen mindegyik fél tiltakozik.

6:162. §       [A hiba közlése]
          (1)  A jogosult a hiba felfedezése után késedelem nélkül köteles a hibát a
               kötelezettel közölni.
          (2)  Fogyasztó és vállalkozás közötti szerződés esetén a hiba felfedezésétől
               számított két hónapon belül közölt hibát késedelem nélkül közöltnek kell
               tekinteni.
          (3)  A közlés késedelméből eredő kárért a jogosult felelős.

6:163. §       [A kellékszavatossági igény elévülése]
          (1)  A jogosult kellékszavatossági igénye a teljesítés időpontjától számított
               egy év alatt évül el.
          (2)  Fogyasztó és vállalkozás közötti szerződés esetén a fogyasztó
               kellékszavatossági igénye a teljesítés időpontjától számított két év alatt
               évül el. Ha a fogyasztó és a vállalkozás közötti szerződés tárgya használt
               dolog, a felek rövidebb elévülési időben is megállapodhatnak; egy évnél
               rövidebb elévülési határidő ebben az esetben sem köthető ki érvényesen.
          (3)  Ha a szerződés alapján szolgáltatott dolog ingatlan, a kellékszavatossági
               igény a teljesítés időpontjától számított öt év alatt évül el.
          (4)  Nem számít bele az elévülési időbe a kijavítási időnek az a része, amely
               alatt a jogosult a dolgot rendeltetésszerűen nem tudja használni.
          (5)  A dolognak a kicseréléssel vagy a kijavítással érintett részére a
               kellékszavatossági igény elévülése újból kezdődik. Ezt a szabályt kell
               alkalmazni arra az esetre is, ha a kijavítás következményeként új hiba
               keletkezik.

6:164. §       [A szavatossági jogok érvényesítése kifogásként]
               A jogosult kellékszavatossági jogait az ugyanabból a szerződésből eredő
               követeléssel szemben kifogásként akkor is érvényesítheti, ha a
               kellékszavatossági igény elévült.

6:165. §       [Az érvényesített szavatossági igény terjedelme]
          (1)  A szavatossági igényt a szolgáltatott dolog minden olyan hibája miatt
               határidőben érvényesítettnek kell tekinteni, amely a megjelölt hibát
               előidézte.
          (2)  Ha a jogosult a szavatossági igényét a dolognak – a megjelölt hiba
               szempontjából – elkülöníthető része tekintetében érvényesíti, a
               szavatossági igény a dolog egyéb részeire nem minősül érvényesítettnek.

6:166. §       [Költségviselés]
          (1)  A szavatossági kötelezettség teljesítésével kapcsolatos költségek a
               kötelezettet terhelik.
          (2)  Ha a dolog meghibásodásában a jogosultat terhelő karbantartási
               kötelezettség elmulasztása is közrehatott, a szavatossági kötelezettség
               teljesítésével felmerült költségeket közrehatása arányában a jogosult
               köteles viselni, ha a dolog karbantartására vonatkozó ismeretekkel
               rendelkezett, vagy ha a kötelezett e tekintetben tájékoztatási
               kötelezettségének eleget tett.

6:167. §       [A kötelezett gazdagodási igénye]
          (1)  Ha a dolog kicserélésére az elévülés nyugvása miatt a kellékszavatossági
               határidő jelentős részének eltelte után kerül sor, és ez a jogosult számára
               számottevő értéknövekedést eredményez, a kötelezett a gazdagodás
               megtérítésére tarthat igényt. Fogyasztó és vállalkozás közötti szerződésben
               e rendelkezést nem lehet alkalmazni.
          (2)  Kicserélés vagy elállás esetén a jogosult nem köteles a dolognak azt az
               értékcsökkenését megtéríteni, amely a rendeltetésszerű használat
               következménye.

3. Termékszavatosság

6:168. §       [Termékszavatossági igény]
          (1)  Vállalkozás által fogyasztónak eladott ingó dolog (ezen alcím
               alkalmazásában: termék) hibája esetén a fogyasztó követelheti a gyártótól,
               hogy a termék hibáját javítsa ki, vagy – ha a kijavítás megfelelő határidőn
               belül, a fogyasztó érdekeinek sérelme nélkül nem lehetséges – a terméket
               cserélje ki. A termék akkor hibás, ha nem felel meg a terméknek a gyártó
               által történt forgalomba hozatalakor hatályos minőségi követelményeknek,
               vagy nem rendelkezik a gyártó által adott leírásban szereplő
               tulajdonságokkal.
          (2)  Ezen alcím alkalmazásában gyártónak minősül a termék előállítója és
               forgalmazója.
          (3)  A gyártó mentesül a termékszavatossági kötelezettség alól, ha bizonyítja,
               hogy
               a)   a terméket nem üzleti tevékenysége vagy önálló foglalkozása körében
                    gyártotta vagy forgalmazta;
               b)   a termék forgalomba hozatalának időpontjában a hiba a tudomány és a
                    technika állása szerint nem volt felismerhető; vagy
               c)   a termék hibáját jogszabály vagy kötelező hatósági előírás alkalmazása
                    okozta.
          (4)  Csere esetén a kicserélt termékre, kijavítás esetén a termék kijavítással
               érintett részére vonatkozó kellékszavatossági kötelezettség a gyártót
               terheli.

6:169. §       [Közlési és igényérvényesítési határidők]
          (1)  A fogyasztó a hiba felfedezése után késedelem nélkül köteles a hibát a
               gyártóval közölni. A hiba felfedezésétől számított két hónapon belül közölt
               hibát késedelem nélkül közöltnek kell tekinteni. A közlés késedelméből
               eredő kárért a fogyasztó felelős.
          (2)  A gyártót a termékszavatosság az adott termék általa történő forgalomba
               hozatalától számított két évig terheli. E határidő eltelte jogvesztéssel
               jár.

6:170. §       [Termékszavatosság tulajdonosváltozás esetén]
               A termékszavatossági jogokat a termék tulajdonjogának átruházása esetén az
               új tulajdonos érvényesítheti a gyártóval szemben.

4. Jótállás

6:171. §       [Jótállás]
          (1)  Aki a szerződés teljesítéséért jótállást vállal vagy jogszabály alapján
               jótállásra köteles, a jótállás időtartama alatt a jótállást keletkeztető
               jognyilatkozatban vagy jogszabályban foglalt feltételek szerint köteles
               helytállni a hibás teljesítésért. Mentesül a jótállási kötelezettség alól,
               ha bizonyítja, hogy a hiba oka a teljesítés után keletkezett.
          (2)  A jótállás a jogosultnak jogszabályból eredő jogait nem érinti.

6:172. §       [Jótállási jogosultság tulajdonosváltozás esetén]
               A jótállásból eredő jogokat a dolog tulajdonjogának átruházása esetén az új
               tulajdonos érvényesítheti a jótállást vállaló kötelezettel szemben.

6:173. §       [A jótállási igény érvényesítése]
          (1)  A jótállási igény a jótállási határidőben érvényesíthető. Ha a jótállásra
               kötelezett kötelezettségének a jogosult felhívására – megfelelő határidőben
               – nem tesz eleget, a jótállási igény a felhívásban tűzött határidő
               elteltétől számított három hónapon belül akkor is érvényesíthető bíróság
               előtt, ha a jótállási idő már eltelt. E határidő elmulasztása jogvesztéssel
               jár.
          (2)  A jótállási igény érvényesítésére egyebekben a kellékszavatossági jogok
               gyakorlására vonatkozó szabályokat kell megfelelően alkalmazni.

5. Kártérítési igény

6:174. §       [Kártérítés kellékhibás teljesítés esetén]
          (1)  A kötelezett köteles megtéríteni a jogosultnak a hibás teljesítésből eredő
               kárát, kivéve, ha a hibás teljesítést kimenti.
          (2)  A hibás teljesítéssel a szolgáltatás tárgyában bekövetkezett károk
               megtérítését a jogosult akkor követelheti, ha kijavításnak vagy
               kicserélésnek nincs helye, vagy ha a kötelezett a kijavítást vagy a
               kicserélést nem vállalta, e kötelezettségének nem tud eleget tenni, vagy ha
               a jogosultnak a kijavításhoz vagy kicseréléshez fűződő érdeke megszűnt. E
               kártérítési igény a kellékszavatossági jogok érvényesítésére meghatározott
               határidőn belül évül el. A jogosult kártérítési igényét az ugyanabból a
               szerződésből eredő követeléssel szemben kifogásként akkor is
               érvényesítheti, ha a kártérítési igény elévült.

6. Jogszavatosság

6:175. §       [Jogszavatosság a jogszerzés akadálya miatt]
          (1)  Ha tulajdonjog, jog vagy követelés visszterhes átruházására irányuló
               kötelezettség esetén a tulajdonjog, más jog vagy követelés megszerzését
               harmadik személy joga akadályozza, a jogosult köteles a kötelezettet
               megfelelő határidő tűzésével felhívni arra, hogy az akadályt hárítsa el
               vagy adjon megfelelő biztosítékot. A határidő eredménytelen eltelte után a
               jogosult elállhat a szerződéstől és kártérítést követelhet.
          (2)  Ha a kötelezett jóhiszemű volt, a szerződés megkötéséből eredő károkat
               köteles megtéríteni.

6:176. §       [Jogszavatosság a jogszerzés korlátozott volta miatt]
          (1)  Ha tulajdonjog, más jog vagy követelés visszterhes átruházására irányuló
               kötelezettség esetén a tulajdonjog, más jog gyakorlását vagy a követelés
               megszerzését harmadik személy joga korlátozza vagy értékét csökkenti, a
               jogosult megfelelő határidő tűzésével tehermentesítést követelhet.
          (2)  A határidő eredménytelen eltelte után a jogosult a tehermentesítést a
               kötelezett költségére elvégezheti.
          (3)  Ha a tehermentesítés lehetetlen vagy aránytalan költséggel járna, a
               jogosult a szerződéstől elállhat, és kártérítést követelhet, vagy a teher
               átvállalása fejében az ellenérték megfelelő csökkentését követelheti. Ezek
               a jogok a jogosultat akkor is megilletik, ha a tehermentesítésre megszabott
               határidő eredménytelenül telt el, és a jogosult nem kívánja a dolog
               tehermentesítését.
          (4)  Ha a kötelezett jóhiszemű volt, a szerződés megkötéséből eredő károkat
               köteles megtéríteni.
          (5)  Nem illetik meg ezek a jogok a jogosultat, ha a szerződés megkötésekor
               tudta vagy tudnia kellett, hogy korlátozástól mentes tulajdonjogot, jogot
               vagy követelést nem szerezhet, kivéve, ha a kötelezett a tulajdonjog, más
               jog vagy követelés korlátozásmentességéért kifejezetten szavatosságot
               vállalt.

7. A hibás teljesítés különös szabályai

6:177. §       [Hibás teljesítés eredmény létrehozására irányuló szerződéseknél]
          (1)  Ha a kötelezett valamely dolog vagy munkával elérhető más eredmény
               létrehozására vállal kötelezettséget, a hibás teljesítésre vonatkozó
               szabályokat megfelelően alkalmazni kell, azzal, hogy
               a)   a kicserélésen a munkával elérhető eredmény részben vagy egészben való
                    újbóli teljesítését kell érteni; és
               b)   a kijavítás vagy a szolgáltatás részben vagy egészben való újbóli
                    teljesítése – a jogosult szerződésszerű teljesítéshez fűződő érdekei
                    figyelembevételével – a munkával elérhető eredmény létrehozásának az
                    eredetileg vállalthoz képest eltérő módjával is megvalósulhat; az
                    ebből eredő többletköltségek a kötelezettet terhelik.
          (2)  A kötelezett mentesül a hibás teljesítés jogkövetkezményei alól, ha a hiba
               a jogosult által adott
               a)   anyag alkalmatlanságára vagy hibájára;
               b)   adat hiányosságára vagy hibájára; vagy
               c)   utasítás célszerűtlenségére vagy szakszerűtlenségére
               vezethető vissza, és e körülményekre a kötelezett a jogosultat
               figyelmeztette.

6:178. §       [Hibás teljesítés használatra vagy hasznosításra irányuló szerződéseknél]
          (1)  Ha a jogosult más dolgának vagy más vagyoni joga által védett oltalmi
               tárgynak időleges használatára, felhasználására vagy hasznosítására
               jogosult, a kötelezett a szerződés teljes tartama alatt a kellékszavatosság
               szabályainak megfelelő alkalmazásával köteles helytállni azért, hogy a
               dolog vagy az oltalom tárgya a szerződésszerű használatra, felhasználásra
               vagy hasznosításra alkalmas.
          (2)  Ha a jogosult más dolgának vagy más vagyoni joga által védett oltalmi
               tárgynak időleges használatára, felhasználására vagy hasznosítására
               jogosult, a kötelezett a szerződés teljes tartama alatt a jogszavatosság
               szabályainak megfelelő alkalmazásával köteles helytállni azért, hogy a
               dolognak vagy az oltalom tárgyának szerződésszerű használatát,
               felhasználását vagy hasznosítását harmadik személy joga nem akadályozza és
               nem korlátozza.

XXV. FEJEZET
A szerződésszegés egyéb esetei

1. A teljesítés lehetetlenné válása

6:179. §       [A teljesítés lehetetlenné válása]
          (1)  Ha a teljesítés lehetetlenné vált, a szerződés megszűnik.
          (2)  A teljesítés lehetetlenné válásáról tudomást szerző fél késedelem nélkül
               köteles erről a másik felet értesíteni. Az értesítés elmulasztásából eredő
               kárt a mulasztó fél köteles megtéríteni.

6:180. §       [Felelősség a lehetetlenné válásért]
          (1)  Ha a teljesítés lehetetlenné válásáért egyik fél sem felelős, a szerződés
               megszűnésének időpontját megelőzően nyújtott szolgáltatás pénzbeni
               ellenértékét meg kell téríteni. Ha a már teljesített pénzbeni
               szolgáltatásnak megfelelő ellenszolgáltatást a másik fél nem teljesítette,
               a pénzbeni szolgáltatás visszajár.
          (2)  Ha a teljesítés lehetetlenné válásáért az egyik fél felelős, a másik fél
               szabadul a szerződésből eredő teljesítési kötelezettsége alól, és a
               szerződésszegéssel okozott kárának megtérítését követelheti.
          (3)  Ha a teljesítés lehetetlenné válásáért mindkét fél felelős, a szerződés
               megszűnik, és a felek a lehetetlenné válásból eredő kárukat a közrehatás
               arányában követelhetik egymástól.

6:181. §       [Vagylagos szolgáltatás lehetetlenné válása]
          (1)  Ha a vagylagos szolgáltatások közül valamelyiknek a teljesítése
               lehetetlenné válik, a szerződés a többi szolgáltatásra korlátozódik.
          (2)  Ha a szolgáltatás lehetetlenné válásáért a választásra nem jogosult fél a
               felelős, a másik fél választása szerint a lehetséges szolgáltatást kell
               teljesíteni vagy a szolgáltatás lehetetlenné válásának jogkövetkezményeit
               kell alkalmazni.

6:182. §       [A lehetetlenné vált dologszolgáltatás maradványa]
               Ha a lehetetlenné vált dologszolgáltatás esetén a dolog maradványa vagy a
               dolog egy része a kötelezett birtokában maradt, vagy a kötelezett mástól a
               dolog helyébe lépő értéket kapott vagy igényelhet, a jogosult ennek
               átengedését követelheti az ellenszolgáltatás arányos része ellenében.

2. A teljesítés megtagadása

6:183. §       [A teljesítés megtagadása]
               Ha valamelyik fél a teljesítést jogos ok nélkül megtagadja, a másik fél
               választása szerint a késedelem vagy a szolgáltatás lehetetlenné válásának
               jogkövetkezményeit kell alkalmazni.

3. Jognyilatkozat tételének elmulasztása

6:184. §       [Jognyilatkozat bírói ítélettel történő pótlása]
               Ha a fél a szerződés alapján jognyilatkozat tételére köteles, és ezt a
               kötelezettségét nem teljesíti, a jognyilatkozatot a bíróság ítélettel
               pótolja.

XI. CÍM
A SZERZŐDÉS MEGERŐSÍTÉSE ÉS MÓDOSÍTÁSA

XXVI. FEJEZET
A szerződés megerősítése

1. A foglaló

6:185. §       [Foglaló]
          (1)  A másik félnek fizetett pénzt akkor lehet foglalónak tekinteni, ha annak
               fizetésére a kötelezettségvállalás megerősítéseként kerül sor, és ez a
               rendeltetés a szerződésből egyértelműen kitűnik.
          (2)  Ha a szerződést teljesítik, a tartozás a foglaló összegével csökken. Ha a
               szerződés teljesítése olyan okból hiúsul meg, amelyért egyik fél sem
               felelős, vagy mindkét fél felelős, a foglaló visszajár.
          (3)  A teljesítés meghiúsulásáért felelős fél az adott foglalót elveszti, a
               kapott foglalót kétszeresen köteles visszatéríteni.
          (4)  A foglaló elvesztése vagy kétszeres visszatérítése a szerződésszegés
               következményei alól nem mentesít. A kötbér és a kártérítés összege a
               foglaló összegével csökken.
          (5)  A túlzott mértékű foglaló összegét a kötelezett kérelmére a bíróság
               mérsékelheti.

2. A kötbér

6:186. §       [Kötbér]
          (1)  A kötelezett pénz fizetésére kötelezheti magát arra az esetre, ha olyan
               okból, amelyért felelős, megszegi a szerződést. Mentesül a kötbérfizetési
               kötelezettség alól, ha szerződésszegését kimenti.
          (2)  Kötbér írásban köthető ki.
          (3)  A jogosult kötbérigényét attól függetlenül érvényesítheti, hogy a
               kötelezett szerződésszegéséből kára származott-e.
          (4)  A pénztartozás késedelmes teljesítése esetére kikötött kötbérre a késedelmi
               kamat szabályait kell alkalmazni.

6:187. §       [Kötbér és egyéb szerződésszegési igények]
          (1)  A teljesítés elmaradása esetére kikötött kötbér érvényesítése a teljesítés
               követelését kizárja. A késedelem esetére kikötött kötbér megfizetése nem
               mentesít a teljesítési kötelezettség alól.
          (2)  A jogosult a hibás teljesítés miatti kötbér mellett nem érvényesíthet
               szavatossági igényt.
          (3)  A jogosult a kötbér mellett érvényesítheti a kötbért meghaladó kárát.
          (4)  A jogosult a szerződésszegéssel okozott kárának megtérítését akkor is
               követelheti, ha kötbérigényét nem érvényesítette.

6:188. §       [A kötbér mérséklése]
               A túlzott mértékű kötbér összegét a kötelezett kérelmére a bíróság
               mérsékelheti.

6:189. §       [Kötbérigény kamata]
               Kötbér után kamat kikötése semmis. Az esedékessé vált kötbér után a
               kötelezett késedelmi kamatot köteles fizetni.

3. A jogvesztés kikötése

6:190. §       [Jogvesztés kikötése]
          (1)  A felek írásban köthetik ki, hogy a szerződésszegésért felelős fél elveszít
               valamely jogot, amely őt a szerződés alapján egyébként megilletné.
          (2)  Ha a jogvesztés a kötelezettet túlságosan sújtaná, a kötelezett kérelmére a
               bíróság a joghátrányt mérsékelheti.

XXVII. FEJEZET
A szerződés módosítása

6:191. §       [A szerződés felek általi módosítása]
          (1)  A felek közös megegyezéssel módosíthatják a szerződés tartalmát vagy
               megváltoztathatják kötelezettségvállalásuk jogcímét.
          (2)  A szerződésnek a módosítással nem érintett része változatlan marad. A
               kötelezettség biztosítására szolgáló zálogjog és kezesség fennmarad, de a
               zálogkötelezett és a kezes helyzete hozzájárulásuk nélkül nem válhat
               terhesebbé.
          (3)  A szerződés módosítására a szerződés megkötésére vonatkozó rendelkezéseket
               kell megfelelően alkalmazni.
          (4)  A szerződés tartalmát valamelyik fél egyoldalúan akkor módosíthatja, ha ezt
               a szerződésben kikötötték, vagy ha a felet erre jogszabály feljogosítja.

6:192. §       [Bírósági szerződésmódosítás]
          (1)  Bármelyik fél a szerződés bírósági módosítását kérheti, ha a felek közötti
               tartós jogviszonyban a szerződés megkötését követően előállott körülmény
               következtében a szerződés változatlan feltételek melletti teljesítése
               lényeges jogi érdekét sértené, és
               a)   a körülmények megváltozásának lehetősége a szerződés megkötésének
                    időpontjában nem volt előrelátható;
               b)   a körülmények megváltozását nem ő idézte elő; és
               c)   a körülmények változása nem tartozik rendes üzleti kockázata körébe.
          (2)  A bíróság a szerződést az általa meghatározott időponttól, legkorábban a
               szerződésmódosításra irányuló igény bíróság előtti érvényesítésének
               időpontjától kezdődően úgy módosíthatja, hogy a körülmények megváltozása
               miatt egyik fél lényeges jogi érdeke se sérüljön.

XII. CÍM
ENGEDMÉNYEZÉS, JOGÁTRUHÁZÁS, TARTOZÁSÁTVÁLLALÁS ÉS SZERZŐDÉSÁTRUHÁZÁS

XXVIII. FEJEZET
Engedményezés

6:193. §       [Engedményezés]
          (1)  A jogosult a kötelezettel szembeni követelését másra ruházhatja át.
          (2)  A követelés átruházással való megszerzéséhez az átruházásra irányuló
               szerződés vagy más jogcím és a követelés engedményezése szükséges. Az
               engedményezés az engedményező és az engedményes szerződése, amellyel az
               engedményes az engedményező helyébe lép.
          (3)  Az engedményezéssel az engedményesre szállnak át a követelést biztosító
               zálogjogból és kezességből eredő jogok, valamint a kamatkövetelés is.

6:194. §       [Az engedményezhető követelések]
          (1)  A követelés akkor engedményezhető, ha az engedményezéskor már létezik az a
               jogviszony, amelyből a követelés fakad.
          (2)  Az engedményezett követelést a kötelezett, a jogcím, az összeg és az
               esedékesség megjelölésével vagy egyéb olyan módon kell meghatározni, amely
               az engedményezés időpontjában, jövőbeli követelések esetén legkésőbb a
               követelés létrejöttekor az engedményezett követelést azonosíthatóvá teszi.
          (3)  Semmis a jogosult személyéhez kötött követelések engedményezése.

6:195. §       [Engedményezést kizáró kikötés]
          (1)  Harmadik személlyel szemben hatálytalan a követelés engedményezését kizáró
               kikötés.
          (2)  Az (1) bekezdésben foglalt rendelkezés nem érinti az engedményező
               felelősségét az engedményezést kizáró kikötés megszegéséért. Semmis a
               szerződés azon kikötése, amely e szerződésszegés esetére felmondási jogot
               biztosít vagy kötbérfizetési kötelezettséget ír elő.

6:196. §       [Tájékoztatás és az okiratok átadása]
               Az engedményező köteles az engedményest a követelés érvényesítéséhez
               szükséges tájékoztatással ellátni, és köteles a birtokában lévő, a
               követelés fennállását bizonyító okiratokat az engedményesnek átadni.

6:197. §       [Értesítés az engedményezésről]
          (1)  Az engedményező köteles az engedményes választásának megfelelően a
               kötelezettet az engedményezésről az engedményezés tényét és az
               engedményezett követelést megjelölve írásban értesíteni, vagy az
               engedményes személyét is meghatározó engedményezési okiratot az
               engedményesnek átadni.
          (2)  A kötelezett értesítését követően az engedményessel szemben hatálytalan a
               kötelezett és az engedményező szerződésének módosítása. A kötelezett az
               engedményessel szemben azokat a kifogásokat érvényesítheti és azokat az
               ellenköveteléseket számíthatja be, amelyek az engedményezővel szemben az
               értesítésekor már fennállt jogalapon keletkeztek.
          (3)  Az engedményezésről szóló értesítés a (2) bekezdés szerinti joghatást akkor
               váltja ki, ha az engedményezőtől származik, vagy az engedményes az
               engedményezési okirattal vagy más hitelt érdemlő módon igazolja az
               engedményezés megtörténtét.

6:198. §       [Teljesítési utasítás]
          (1)  A kötelezett mindaddig az engedményezőnek köteles teljesíteni, amíg nem kap
               olyan teljesítési utasítást, amely az engedményes személyét, valamint az
               engedményes telephelyét, ennek hiányában székhelyét, természetes személy
               esetén lakóhelyét, ennek hiányában szokásos tartózkodási helyét vagy
               számlaszámát meghatározza. Ezt követően a kötelezett a teljesítési
               utasításnak megfelelően teljesíthet.
          (2)  A teljesítési utasítás akkor váltja ki az (1) bekezdés szerinti joghatást,
               ha az utasítás az engedményezőtől származik, vagy az engedményes
               engedményezési okirattal vagy más hitelt érdemlő módon igazolja, hogy a
               követelést rá engedményezték. Ha az értesítés megjelölte az engedményest,
               de nem tartalmazta a teljesítési utasítást, teljesítési utasítást kizárólag
               az engedményes adhat.
          (3)  Ha a kötelezett az engedményező részére teljesít, az engedményező köteles a
               szolgáltatás teljesítéseként birtokába került vagyontárgyakat a sajátjától
               elkülönítve kezelni, és az engedményes részére késedelem nélkül kiadni. Az
               engedményező hitelezői az ilyen vagyontárgyakra nem tarthatnak igényt.

6:199. §       [Többszöri és utólagos engedményezés]
          (1)  Ha az engedményező azonos követelést többször engedményez, a kötelezett
               akkor szabadul, ha az elsőként kapott teljesítési utasításnak megfelelően
               teljesít.
          (2)  Ha az engedményes a követelést továbbengedményezi, a kötelezett akkor
               szabadul, ha az utolsó teljesítési utasításnak megfelelően teljesít.

6:200. §       [A kötelezett költségeinek megtérítése]
               A kötelezett engedményezéssel okozott költségeinek a megtérítésére az
               engedményező és az engedményes egyetemlegesen kötelesek.

6:201. §       [Követelés átszállása jogszabály rendelkezése alapján]
               Ha a követelés jogszabály rendelkezése alapján száll át másra, az
               engedményezés szabályait kell megfelelően alkalmazni. Ebben az esetben az
               engedményező helytállási kötelezettsége akkor marad fenn, ha ezt kifejezett
               rendelkezés írja elő.

XXIX. FEJEZET
Jogátruházás

6:202. §       [Jogátruházás]
          (1)  A jogosult jogát másra átruházhatja, kivéve, ha jogszabály a jog
               forgalomképességét kizárja vagy a forgalomképtelenség a jog természetéből
               egyértelműen következik.
          (2)  Ha e törvény eltérően nem rendelkezik, a jog átruházással való
               megszerzéséhez az átruházásra irányuló szerződés vagy más jogcím és a
               jogátruházás szükséges. A jogátruházás az átruházó és az új jogosult
               szerződése, amellyel az új jogosult az átruházó helyébe lép.
          (3)  A jogok átruházására az engedményezésre vonatkozó szabályokat kell
               megfelelően alkalmazni.
          (4)  Ha a jog fennállását közhiteles nyilvántartás tanúsítja, a jog
               átruházásához az engedményezésen felül a jogosult személyében bekövetkezett
               változásnak a nyilvántartásba való bejegyzése szükséges.

XXX. FEJEZET
Tartozásátvállalás

6:203. §       [Tartozásátvállalás]
          (1)  Ha a kötelezett és a jogosult megállapodik egy harmadik személlyel (e
               fejezet alkalmazásában: átvállaló) abban, hogy az a kötelezettnek a
               jogosulttal szemben fennálló kötelezettségét átvállalja, a jogosult a
               szolgáltatást kizárólag az átvállalótól követelheti.
          (2)  Az átvállalót mindazon jogok megilletik, amelyek a kötelezettet a
               jogosulttal szemben a szerződés alapján megillették.
          (3)  A tartozásátvállalással a követelés biztosítékai megszűnnek. Fennmarad a
               biztosíték, ha annak kötelezettje a tartozásátvállaláshoz hozzájárul.

6:204. §       [Előzetes hozzájárulás a tartozásátvállaláshoz]
          (1)  Ha a jogosult a tartozásátvállaláshoz szükséges jognyilatkozatát előzetesen
               megteszi, a tartozásátvállalás a jogosult értesítésével válik hatályossá.
          (2)  A jogosult jognyilatkozata megtételekor fenntarthatja a jogot annak
               visszavonására.

6:205. §       [Teljesítésátvállalás]
               Ha harmadik személy megállapodik a kötelezettel a kötelezett tartozásának
               átvállalásáról, a harmadik személy köteles lesz a kötelezett tartozását
               teljesíteni vagy a kötelezettet olyan helyzetbe hozni, hogy az lejáratkor
               teljesíthessen. A jogosult nem követelheti a tartozást a harmadik
               személytől.

6:206. §       [Tartozáselvállalás]
               Ha a felek a teljesítésátvállalásról a jogosultat értesítik, egyetemleges
               kötelezettség jön létre. Tartozáselvállalás esetén az egyetemleges
               kötelezettet mindazon jogok megilletik, amelyek a kötelezettet a
               jogosulttal szemben a szerződés alapján megillették. A tartozás elvállalója
               nem jogosult beszámítani a kötelezettnek a jogosulttal szemben fennálló
               egyéb követelését.

6:207. §       [Tartozás átszállása jogszabály rendelkezése alapján]
               Ha a tartozás jogszabály rendelkezése alapján száll át másra, a
               tartozásátvállalás szabályait kell megfelelően alkalmazni.

XXXI. FEJEZET
Szerződésátruházás

6:208. §       [A szerződésátruházás joghatásai]
          (1)  A szerződésből kilépő, a szerződésben maradó és a szerződésbe belépő fél
               megállapodhatnak a szerződésből kilépő felet megillető jogok és az őt
               terhelő kötelezettségek összességének a szerződésbe belépő félre történő
               átruházásáról.
          (2)  A szerződésbe belépő felet megilletik mindazon jogok, és terhelik mindazon
               kötelezettségek, amelyek a szerződésből kilépő felet a szerződésben maradó
               féllel szemben a szerződés alapján megillették és terhelték. A szerződésbe
               belépő fél nem jogosult beszámítani a szerződésből kilépő félnek a
               szerződésben maradó féllel szemben fennálló egyéb követelését. A
               szerződésben maradó fél nem jogosult beszámítani a szerződésből kilépő
               féllel szemben fennálló egyéb követelését.
          (3)  A szerződésbe belépő félre átszálló jogosultság biztosítéka fennmarad. A
               szerződésbe belépő félre átszálló kötelezettség teljesítésének biztosítéka
               megszűnik, kivéve, ha a biztosíték kötelezettje a szerződésátruházáshoz
               hozzájárul.

6:209. §       [Előzetes hozzájárulás a szerződésátruházáshoz]
          (1)  Ha a szerződésben maradó fél a szerződésátruházáshoz szükséges
               jognyilatkozatát előzetesen megteszi, a szerződésátruházás a szerződésben
               maradó fél értesítésével válik hatályossá.
          (2)  A szerződésben maradó fél a jognyilatkozat megtételekor fenntarthatja a
               jogot annak visszavonására.
          (3)  Ha a biztosíték kötelezettje a szerződésbe belépő félre átszálló
               kötelezettség biztosítéka fennmaradásához szükséges hozzájáruló
               jognyilatkozatát előzetesen megteszi, jognyilatkozata a
               szerződésátruházásról történt értesítésével válik hatályossá.
          (4)  A biztosíték kötelezettje a jognyilatkozat megtételekor fenntarthatja a
               jogot annak visszavonására.

6:210. §       [Az engedményezés és a tartozásátvállalás szabályainak alkalmazása]
               A szerződésátruházásra egyebekben a követelések és a jogok tekintetében az
               engedményezés, a kötelezettségek tekintetében a tartozásátvállalás
               szabályait kell megfelelően alkalmazni.

6:211. §       [Szerződésátruházás jogszabály rendelkezése alapján]
               Ha valakinek egy szerződésből származó valamennyi joga és kötelezettsége
               jogszabály rendelkezése alapján száll át másra, a szerződésátruházás
               szabályait kell megfelelően alkalmazni.

XIII. CÍM
A SZERZŐDÉS MEGSZÜNTETÉSE MEGÁLLAPODÁSSAL ÉS EGYOLDALÚ NYILATKOZATTAL

6:212. §       [Megszüntetés a felek megállapodásával]
          (1)  A felek közös megegyezéssel a szerződést a jövőre nézve megszüntethetik
               vagy a szerződés megkötésének időpontjára visszamenő hatállyal
               felbonthatják.
          (2)  A szerződés megszüntetése esetén a felek további szolgáltatásokkal nem
               tartoznak, és kötelesek egymással a megszűnés előtt már teljesített
               szolgáltatásokkal elszámolni.
          (3)  A szerződés felbontása esetén a már teljesített szolgáltatások
               visszajárnak. Ha az eredeti állapot természetben nem állítható helyre, a
               szerződés felbontásának nincs helye.

6:213. §       [Megszüntetés egyoldalú jognyilatkozattal]
          (1)  Aki jogszabálynál vagy a szerződésnél fogva felmondásra vagy elállásra
               jogosult, a másik félhez intézett jognyilatkozattal szüntetheti meg a
               szerződést. A szerződés felmondása esetén a szerződés megszüntetésének,
               elállás esetén a szerződés felbontásának a szabályait kell alkalmazni,
               azzal, hogy elállásra a fél akkor jogosult, ha az általa kapott
               szolgáltatás egyidejű visszaadását felajánlja.
          (2)  Ha a felek az elállás jogát meghatározott pénzösszeg (bánatpénz) fizetése
               ellenében kikötötték, a túlzott mértékű bánatpénz összegét a bíróság a
               kötelezett kérelmére mérsékelheti.
          (3)  Ha e törvény eltérően nem rendelkezik, a tartós jogviszonyt létrehozó,
               határozatlan időre kötött szerződést megfelelő felmondási idő
               alkalmazásával bármelyik fél felmondhatja. A felmondási jog kizárása
               semmis.

6:214. §       [Bíróság általi megszüntetés]
               E rendelkezéseket kell megfelelően alkalmazni a szerződés bíróság által
               történő megszüntetésére.

HARMADIK RÉSZ
EGYES SZERZŐDÉSEK

XIV. CÍM
A TULAJDONÁTRUHÁZÓ SZERZŐDÉSEK

XXXII. FEJEZET
Az adásvételi szerződés általános szabályai

6:215. §       [Adásvételi szerződés]
          (1)  Adásvételi szerződés alapján az eladó dolog tulajdonjogának átruházására, a
               vevő a vételár megfizetésére és a dolog átvételére köteles.
          (2)  Ha az adásvételi szerződés tárgya ingatlan, az eladó a tulajdonjog
               átruházásán felül köteles a dolog birtokának átruházására is. Ha a
               szerződés tárgya ingatlan, az adásvételi szerződést írásba kell foglalni.
          (3)  A dolog adásvételére vonatkozó szabályokat kell megfelelően alkalmazni arra
               a szerződésre is, amelyből jog vagy követelés visszterhes átruházására
               vonatkozó kötelezettség fakad.

6:216. §       [Tulajdonjog-fenntartás]
          (1)  Az eladó a tulajdonjogát a vételár kiegyenlítéséig fenntarthatja.
          (2)  A tulajdonjog-fenntartásra vonatkozó megállapodást írásba kell foglalni.
          (3)  Az ingatlanra vonatkozó tulajdonjog-fenntartást az eladó köteles a
               tulajdonjog-fenntartás tényének és a vevő személyének a feltüntetésével az
               ingatlan-nyilvántartásba feljegyeztetni.
          (4)  Az ingó dologra vonatkozó tulajdonjog-fenntartást az eladó köteles a
               tulajdonjog-fenntartás tényének és a vevő személyének a hitelbiztosítéki
               nyilvántartásba, vagy ha az ingó dolog tulajdonjogát közhiteles
               nyilvántartás tanúsítja, és jogszabály a dolog elzálogosítását a lajstromba
               való bejegyzéshez köti, a megfelelő lajstromba bejegyeztetni.
               Nyilvántartásba vétel hiányában
               a)   a vevőtől jóhiszeműen és ellenérték fejében szerző megszerzi az
                    átruházással az ingó dolog tulajdonjogát; és
               b)   a vevő által az ingó dolgon harmadik személy javára alapított zálogjog
                    a vevő rendelkezési joga hiányában is létrejön.

6:217. §       [Hasznok szedése, teher- és kárveszélyviselés ingatlan adásvétele esetén]
               Ha az eladó az adásvétel tárgyát képező ingatlan birtokát a vevő
               tulajdonjogának az ingatlan-nyilvántartásba való bejegyzése előtt a vevőre
               átruházza, a vevő a birtokátruházás napjától kezdve szedi a dolog hasznait,
               viseli terheit és a dologban beállott azt a kárt, amelynek megtérítésére
               senkit sem lehet kötelezni.

6:218. §       [Költségek]
          (1)  Az eladó viseli a birtokátruházással és az ingatlan-nyilvántartásban
               feltüntetett állapot rendezésével kapcsolatos költségeket.
          (2)  A dolog átvételének és a tulajdonváltozás ingatlan-nyilvántartásba való
               bejegyzésének költségei a vevőt terhelik.

6:219. §       [Kárveszély átszállása fogyasztói adásvétel esetén]
               Ha az eladó vállalkozás és a vevő fogyasztó, és az eladó vállalja a dolog
               vevőhöz történő eljuttatását, a kárveszély akkor száll át a vevőre, amikor
               a vevő vagy az általa kijelölt harmadik személy birtokba veszi a dolgot. A
               kárveszély a fuvarozónak történő átadáskor átszáll a vevőre, ha a fuvarozót
               a vevő bízta meg, feltéve, hogy a fuvarozót nem az eladó ajánlotta.

6:220. §       [Az eladó késedelmének jogkövetkezményei fogyasztói adásvétel esetén]
          (1)  Ha az eladó vállalkozás és a vevő fogyasztó, a felek eltérő
               megállapodásának hiányában, az eladó a szerződés megkötését követően
               késedelem nélkül, de legkésőbb harminc napon belül köteles a vevő
               rendelkezésére bocsátani a dolgot.
          (2)  Az eladó késedelme esetén a vevő jogosult póthatáridőt tűzni. Ha az eladó a
               póthatáridőn belül nem teljesít, a vevő jogosult a szerződéstől elállni.
          (3)  A vevő póthatáridő tűzése nélkül jogosult a szerződéstől elállni, ha
               a)   az eladó a szerződés teljesítését megtagadta; vagy
               b)   a szerződést a felek megállapodása szerint vagy a szolgáltatás
                    felismerhető rendeltetésénél fogva a meghatározott teljesítési időben
                    – és nem máskor – kellett volna teljesíteni.

XXXIII. FEJEZET
Az adásvétel különös nemei

6:221. §       [Elővásárlási jog]
          (1)  Ha a tulajdonos meghatározott dologra nézve szerződéssel elővásárlási jogot
               alapít, és a dolgot harmadik személytől származó ajánlat elfogadásával el
               akarja adni, az elővásárlási jog jogosultja az ajánlatban rögzített
               feltételek mellett a harmadik személyt megelőzve jogosult a dolog
               megvételére.
          (2)  Ha a tulajdonos egymást követően több személynek enged ugyanarra a dologra
               elővásárlási jogot, a jogosultak az elővásárlási jogok keletkezésének
               sorrendjében gyakorolhatják elővásárlási jogukat.

6:222. §       [A vételi ajánlat közlése az elővásárlásra jogosulttal]
          (1)  Ha a tulajdonos harmadik személytől olyan vételi ajánlatot kap, amelyet el
               kíván fogadni, az ajánlat elfogadása előtt köteles az ajánlatot teljes
               terjedelemben közölni az elővásárlásra jogosulttal. Nem terheli e
               kötelezettség a tulajdonost, ha annak teljesítése a jogosult tartózkodási
               helye vagy más körülmény miatt rendkívüli nehézséggel vagy számottevő
               késedelemmel járna.
          (2)  Az ajánlat közlése a tulajdonos által tett eladási ajánlatnak minősül. Az
               ajánlati kötöttségre a távollevők között tett ajánlatra vonatkozó
               szabályokat azzal az eltéréssel kell alkalmazni, hogy a tulajdonos ajánlati
               kötöttségének idejét a szerződés általános szabályaiban meghatározottnál
               rövidebb időtartamban nem határozhatja meg.
          (3)  Ha a jogosult az ajánlati kötöttség ideje alatt nem tesz elfogadó
               nyilatkozatot, a tulajdonos a dolgot az ajánlatot tevő harmadik személy
               ajánlatának megfelelően vagy annál az eladó számára kedvezőbb feltételek
               mellett eladhatja.
          (4)  Ha az elővásárlásra jogosult a tulajdonoshoz intézett nyilatkozatában az
               ajánlatot elfogadja, a szerződés közöttük jön létre.
          (5)  Ha ugyanazon dologra nézve több személyt azonos rangsorban illet meg
               elővásárlási jog, és közülük többen tesznek elfogadó nyilatkozatot, a
               tulajdonos késedelem nélkül köteles erről a jogosultakat tájékoztatni, akik
               a tájékoztatás hatályossá válásától számított nyolc napon belül elfogadó
               nyilatkozatukat visszavonhatják. E határidő leteltekor az adásvételi
               szerződés a hatályos elfogadó nyilatkozatot tett jogosultakkal jön létre.
               Az elfogadó nyilatkozatot tett jogosultak egymás közötti érdekeltségük
               arányában szereznek közös tulajdont. Ha az elfogadó nyilatkozatot tett
               jogosultak érdekeltségének aránya nem állapítható meg, a jogosultak egyenlő
               arányban szereznek tulajdoni hányadot a dolgon.

6:223. §       [Az elővásárlási jog megszegésével kötött szerződés hatálytalansága]
          (1)  Ha a tulajdonos az elővásárlási jogból eredő kötelezettségeinek
               megszegésével köt szerződést, az így megkötött szerződés az elővásárlási
               jog jogosultjával szemben hatálytalan.
          (2)  A hatálytalanságból eredő igényeket a jogosult a szerződéskötésről való
               tudomásszerzéstől számított harminc napon belül érvényesítheti azzal a
               feltétellel, hogy az igényérvényesítéssel egyidejűleg az ajánlatot elfogadó
               nyilatkozatot tesz, és igazolja teljesítőképességét. A hatálytalanságból
               eredő igényeket a jogosult a szerződéskötéstől számított három év
               elteltével nem érvényesítheti.

6:224. §       [Visszavásárlási jog]
          (1)  Ha az adásvételi szerződés megkötésével egyidejűleg a felek megállapodnak
               abban, hogy a vevő visszavásárlási jogot enged a megvett dologra, az eladó
               a vevőhöz intézett nyilatkozatával a dolgot megveheti.
          (2)  A visszavásárlási árat a felek a visszavásárlási jog létesítéséről szóló
               megállapodásukban határozzák meg. Ennek elmulasztása esetén a jogosult a
               visszavásárlás jogát a dolognak a visszavásárlási jog gyakorlásakor
               képviselt forgalmi értékével azonos vételáron gyakorolhatja.

6:225. §       [Vételi és eladási jog]
          (1)  Ha a tulajdonos meghatározott dologra nézve szerződéssel vételi jogot
               alapít, a jogosult a dolgot a szerződésben meghatározott vételáron
               egyoldalú nyilatkozattal megvásárolhatja.
          (2)  Ha a tulajdonos meghatározott dologra nézve szerződéssel eladási jogot
               szerez, a dolgot a szerződésben meghatározott vételáron egyoldalú
               nyilatkozattal eladhatja az eladási jog kötelezettjének.

6:226. §       [Az elővásárlási, a visszavásárlási, a vételi és az eladási jog közös
          szabályai]
          (1)  Az elővásárlási, a visszavásárlási, a vételi és az eladási jog alapítására
               vonatkozó szerződést írásba kell foglalni.
          (2)  Ha az ingatlanra szerződéssel létesített elővásárlási, visszavásárlási,
               vételi vagy eladási jogot az ingatlan-nyilvántartásba, továbbá a közhiteles
               nyilvántartásban nyilvántartott ingóságra szerződéssel létesített
               elővásárlási, visszavásárlási, vételi vagy eladási jogot a közhiteles
               nyilvántartásba bejegyzik, az mindenkivel szemben hatályos, aki a
               bejegyzést követően az ilyen dolgon valamely jogot szerez.
          (3)  Az elővásárlási, a visszavásárlási, a vételi és az eladási jogra vonatkozó
               rendelkezéseket a jogszabályon alapuló elővásárlási, visszavásárlási,
               vételi és eladási jogra is alkalmazni kell. A jogszabályon alapuló
               elővásárlási, visszavásárlási, vételi és eladási jog a szerződéses
               elővásárlási, visszavásárlási, vételi és eladási jogot megelőzi.
          (4)  A visszavásárlási, a vételi és az eladási jog kötelezettje köteles
               tartózkodni minden olyan magatartástól, amely a visszavásárlási, a vételi
               és az eladási jog gyakorlását meghiúsítaná vagy korlátozná.
          (5)  Megszűnik a visszavásárlási, a vételi és az eladási jog, ha a dolog a
               kötelezettnek fel nem róható okból megsemmisül.

6:227. §       [Részletvétel]
          (1)  Ha a felek abban állapodnak meg, hogy a vevő a vételárat meghatározott
               időpontokban, több részletben fizeti meg, de a dolog birtokát a vételár
               teljes kiegyenlítése előtt a vevőre átruházzák, az eladó – választása
               szerint – az elállás vagy a részletfizetési kedvezmény megvonásának jogát
               gyakorolhatja akkor, ha a vevő a részletet az esedékességkor nem fizeti
               meg. Ezzel a jogával az eladó a részlet megfizetésének első ízben való
               elmulasztása esetén akkor élhet, ha a vevőt erről előzőleg értesítette, és
               neki a teljesítésre megfelelő időt engedett.
          (2)  Ha az eladó a szerződéstől elállt, a vevő köteles a szerződés alapján
               birtokában volt dolog után használati díjat fizetni, és megtéríteni azt a
               kárt, amely a dolog rendeltetésszerű használatával járó értékcsökkenést
               meghaladja.

6:228. §       [Megtekintésre vétel]
          (1)  Ha a vevő az adásvételi szerződést a szerződés tárgyát képező dolog
               megtekintése nélkül köti meg, de a felek megállapodnak abban, hogy a vevő a
               dolog megtekintése után nyilatkozhat a szerződés hatálybalépéséről, akkor
               az eladó köteles lehetővé tenni a dolog megtekintését. Ebben az esetben a
               szerződés hatálya a vevő nyilatkozatától függ. A vevő a nyilatkozatát nem
               köteles indokolni.
          (2)  Ha az eladó lehetővé tette a dolog megtekintését, megfelelő határidőt
               tűzhet a vevő nyilatkozatának megtételére. Ha a vevő a szerződésben
               kikötött vagy az eladó által a nyilatkozattételre kitűzött határidőt
               elmulasztja, a szerződés nem lép hatályba.
          (3)  Az eladó nem teljesít hibásan, ha bizonyítja, hogy a vevő a hibát
               megtekintéskor felismerte vagy fel kellett volna ismernie.

6:229. §       [Próbára vétel]
          (1)  Ha a felek az adásvételi szerződésben kikötik, hogy az adásvétel tárgyát
               képező dolog kipróbálása alapján a vevő meghatározott időn belül
               nyilatkozhat a szerződés hatályáról, a szerződés hatálya a vevő
               nyilatkozatától függ. A vevő e nyilatkozatát nem köteles indokolni.
          (2)  Ha a vevő a dolog kipróbálására általában szükséges vagy az eladó által
               megszabott megfelelő határidőn belül nem nyilatkozik, a szerződés hatályban
               marad.
          (3)  Az eladó nem teljesít hibásan, ha bizonyítja, hogy a vevő a hibát a
               kipróbálás ideje alatt felismerte vagy fel kellett volna ismernie.

6:230. §       [Minta szerinti vétel]
          (1)  Ha a felek a szerződés tárgyát képező dolog valamely tulajdonságát mintára
               hivatkozással határozzák meg, az eladó köteles a minta hivatkozott
               tulajdonságának megfelelő dolgot szolgáltatni.
          (2)  Az eladó a dolog fel nem ismerhető hibájáért akkor is szavatol, ha e hiba a
               mintában is megvolt.
          (3)  Ha a vevő a mintát nem mutatja fel, őt terheli annak bizonyítása, hogy a
               minta milyen tulajdonságokkal rendelkezett.

XXXIV. FEJEZET
Az adásvételi szerződés altípusai

6:231. §       [Fajta és mennyiség szerint meghatározott dolog határidős adásvétele]
          (1)  Ha az eladó fajta és mennyiség szerint meghatározott dolog jövőbeni
               szolgáltatására vállal kötelezettséget, és a felek rögzítik annak a
               mennyiségi eltérésnek a mértékét, amennyivel az eladó a szerződésben
               kikötött mennyiségnél többet vagy kevesebbet szolgáltathat, a vevő a
               ténylegesen szolgáltatott mennyiségnek megfelelő vételárat köteles
               megfizetni.
          (2)  Ha az eladó a mennyiségi eltérés által lehetővé tett legkisebb mennyiségnél
               kisebb mennyiséget szolgáltat, a szerződésszegése következményeit a
               szerződésben kikötött mennyiség figyelembevételével kell alkalmazni.
          (3)  Ha az eladó fajta és mennyiség szerint meghatározott dolog jövőbeni
               szolgáltatására vállal kötelezettséget, a vevő az eladó teljesítésének
               felajánlásáig elállhat a szerződéstől; ha az eladó a szerződést
               részletekben köteles teljesíteni, és a szolgáltatás egy részének
               teljesítését már felajánlotta, akkor a vevő a teljesítésre még fel nem
               ajánlott szolgáltatásokra vonatkozóan a szerződést felmondhatja. Az
               elállási vagy felmondási jog gyakorlásával az eladónak okozott kárért a
               vevő kártalanítási kötelezettséggel tartozik.

6:232. §       [Saját termelésű mezőgazdasági áru szolgáltatására kötött adásvételi
          szerződés]
          (1)  Ha az eladó az adásvételi szerződésben maga termelte mezőgazdasági termény,
               termék, saját nevelésű vagy hizlalású állat későbbi időpontban történő
               szolgáltatására vállal kötelezettséget, jogosult a szerződésben kikötött
               mennyiségnél tíz százalékkal kevesebbet teljesíteni.
          (2)  Az (1) bekezdés szerinti szerződést az eladó jogosult a kikötött
               teljesítési idő előtt is teljesíteni, feltéve, hogy a vevőt a teljesítés
               megkezdéséről az átvételhez szükséges felkészülési idő biztosításával
               előzetesen értesíti.

6:233. §       [A vevő közreműködésével előállított mezőgazdasági áru szolgáltatására
          kötött adásvételi szerződés]
               Ha az eladó az adásvételi szerződésben maga termelte mezőgazdasági termény,
               termék, saját nevelésű vagy hizlalású állat későbbi időpontban történő
               szolgáltatására vállal kötelezettséget, és a felek megállapodnak abban,
               hogy a vevő a teljesítést elősegítő szolgáltatást nyújt, továbbá ehhez
               kapcsolódó tájékoztatást ad az eladónak, akkor az eladó köteles ezt a
               szolgáltatást a tájékoztatásnak megfelelően igénybe venni. Az eladó a vevő
               teljesítést elősegítő szolgáltatásainak szerződés szerinti ellenértékét
               akkor is köteles megfizetni, és a vevő által folyósított termelési
               előlegnek a vételárral nem fedezett részét akkor is köteles visszafizetni,
               ha erre a termelés eredménye nem biztosít fedezetet.

XXXV. FEJEZET
A csereszerződés

6:234. §       [Csereszerződés]
               Ha a felek dolgok tulajdonjogának, más jogoknak vagy követeléseknek
               kölcsönös átruházására vállalnak kötelezettséget, az adásvétel szabályait
               kell megfelelően alkalmazni. Ebben az esetben mindegyik fél eladó a saját
               szolgáltatása és vevő a másik fél szolgáltatása tekintetében.

XXXVI. FEJEZET
Az ajándékozási szerződés

6:235. §       [Ajándékozási szerződés]
          (1)  Ajándékozási szerződés alapján az ajándékozó dolog tulajdonjogának ingyenes
               átruházására, a megajándékozott a dolog átvételére köteles.
          (2)  Ha az ajándékozási szerződés tárgya ingatlan, az ajándékozó a tulajdonjog
               átruházásán felül köteles a dolog birtokának átruházására is. Ha a
               szerződés tárgya ingatlan, az ajándékozási szerződést írásba kell foglalni.
          (3)  A dolog ajándékozására vonatkozó szabályokat kell megfelelően alkalmazni
               jog vagy követelés ingyenes átruházására történő kötelezettségvállalás
               esetén.

6:236. §       [A teljesítés megtagadása]
               A szerződés teljesítését az ajándékozó megtagadhatja, ha bizonyítja, hogy a
               szerződés megkötése után saját körülményeiben vagy a megajándékozotthoz
               fűződő viszonyában olyan lényeges változás állott be, hogy a szerződés
               teljesítése tőle nem várható el.

6:237. §       [Ajándék visszakövetelése]
          (1)  A meglévő ajándékot az ajándékozó visszakövetelheti, ha arra a
               szerződéskötés után bekövetkezett változások miatt létfenntartása érdekében
               szüksége van, és az ajándék visszaadása a megajándékozott létfenntartását
               nem veszélyezteti. A megajándékozott nem köteles az ajándék visszaadására,
               ha az ajándékozó létfenntartását járadék vagy természetbeni tartás útján
               megfelelően biztosítja.
          (2)  Ha a megajándékozott vagy vele együtt élő hozzátartozója az ajándékozó vagy
               közeli hozzátartozója rovására súlyos jogsértést követ el, az ajándékozó
               visszakövetelheti az ajándékot, vagy követelheti az ajándék helyébe lépett
               értéket.
          (3)  Az ajándékozó visszakövetelheti az ajándékot, vagy követelheti az ajándék
               helyébe lépett értéket akkor is, ha a szerződő felek számára a
               szerződéskötéskor ismert olyan feltevés, amelyre figyelemmel az ajándékozó
               az ajándékot adta, utóbb véglegesen meghiúsult, és e nélkül az
               ajándékozásra nem került volna sor.
          (4)  Visszakövetelésnek nincs helye, ha az ajándék vagy a helyébe lépett érték a
               jogsértés elkövetése időpontjában már nincs meg, továbbá ha az ajándékozó a
               sérelmet megbocsátotta; megbocsátásnak, illetve a visszakövetelésről való
               lemondásnak számít, ha az ajándékozó az ajándékot megfelelő ok nélkül
               hosszabb idő nélkül nem követeli vissza.
          (5)  A szokásos mértékű ajándék visszakövetelésének nincs helye.

XV. CÍM
A VÁLLALKOZÁSI TÍPUSÚ SZERZŐDÉSEK

XXXVII. FEJEZET
A vállalkozási szerződés

1. A vállalkozási szerződés általános szabályai

6:238. §       [Vállalkozási szerződés]
               Vállalkozási szerződés alapján a vállalkozó tevékenységgel elérhető
               eredmény (a továbbiakban: mű) megvalósítására, a megrendelő annak
               átvételére és a vállalkozói díj megfizetésére köteles.

6:239. §       [A tevékenység megszervezése]
          (1)  A tevékenység végzésének feltételeit a vállalkozó úgy köteles megszervezni,
               hogy biztosítsa a tevékenység biztonságos, szakszerű, gazdaságos és
               határidőre történő befejezését.
          (2)  Ha a mű előállításához valamilyen anyag szükséges, azt a vállalkozó köteles
               beszerezni.

6:240. §       [A megrendelő utasítási joga]
          (1)  A vállalkozó a megrendelő utasítása szerint köteles eljárni. Az utasítás
               nem terjedhet ki a tevékenység megszervezésére, és nem teheti a teljesítést
               terhesebbé.
          (2)  Ha a megrendelő célszerűtlen vagy szakszerűtlen utasítást ad, a vállalkozó
               köteles őt erre figyelmeztetni. Ha a megrendelő a figyelmeztetés ellenére
               utasítását fenntartja, a vállalkozó a szerződéstől elállhat vagy a
               feladatot a megrendelő utasításai szerint, a megrendelő kockázatára
               elláthatja. A vállalkozó köteles megtagadni az utasítás teljesítését, ha
               annak végrehajtása jogszabály vagy hatósági határozat megsértéséhez
               vezetne, vagy veszélyeztetné mások személyét vagy vagyonát.

6:241. §       [A tevékenység végzésének helye]
          (1)  Ha a tevékenységet a megrendelő által kijelölt munkaterületen kell végezni,
               a megrendelő köteles azt a tevékenység végzésére alkalmas állapotban a
               vállalkozó rendelkezésére bocsátani.
          (2)  A vállalkozó a tevékenység megkezdését mindaddig megtagadhatja, amíg a
               munkaterület a tevékenység végzésére nem alkalmas. Ha a megrendelő a
               munkaterületet a vállalkozó felszólítása ellenére nem biztosítja, a
               vállalkozó elállhat a szerződéstől, és kártérítést követelhet.
          (3)  Ha a felek abban állapodnak meg, hogy a tevékenység végzésére kijelölt
               helyet a vállalkozó teszi a tevékenység végzésére alkalmassá, annak
               költségeit a megrendelő viseli.

6:242. §       [A megrendelő ellenőrzési joga]
          (1)  A megrendelő a tevékenységet és a felhasználásra kerülő anyagot bármikor
               ellenőrizheti.
          (2)  A vállalkozó nem mentesül a szerződésszegés jogkövetkezményei alól amiatt,
               hogy a megrendelő a vállalkozó tevékenységét nem vagy nem megfelelően
               ellenőrizte.

6:243. §       [A munkavégzés összehangolása]
               Ha ugyanazon a munkaterületen egyidejűleg vagy egymást követően több
               vállalkozó tevékenykedik, a munkák gazdaságos és összehangolt elvégzésének
               feltételeit a megrendelő köteles megteremteni.

6:244. §       [Többletmunka. Pótmunka]
          (1)  A vállalkozó köteles elvégezni a vállalkozási szerződés tartalmát képező,
               de a vállalkozói díj meghatározásánál figyelembe nem vett munkát és az
               olyan munkát is, amely nélkül a mű rendeltetésszerű használatra alkalmas
               megvalósítása nem történhet meg (többletmunka).
          (2)  A vállalkozó köteles elvégezni az utólag megrendelt, különösen
               tervmódosítás miatt szükségessé váló munkát is, ha annak elvégzése nem
               teszi feladatát aránytalanul terhesebbé (pótmunka).

6:245. §       [A vállalkozói díj]
          (1)  Ha a felek átalánydíjban állapodtak meg, a vállalkozó az átalánydíjon felül
               a pótmunka ellenértékét igényelheti, a többletmunka ellenértékének
               megtérítésére nem jogosult. A megrendelő köteles azonban megtéríteni a
               vállalkozónak a többletmunkával kapcsolatban felmerült olyan költségét,
               amely a szerződés megkötésének időpontjában nem volt előrelátható.
          (2)  Tételes elszámolás szerint meghatározott vállalkozói díj esetén a
               vállalkozó az elvégzett munka ellenértékére jogosult.
          (3)  A vállalkozói díj a szerződés teljesítésekor esedékes.

6:246. §       [Törvényes zálogjog]
               A vállalkozót a vállalkozói díj és a költségek biztosítására zálogjog
               illeti meg a megrendelőnek azokon a vagyontárgyain, amelyek a vállalkozási
               szerződés következtében birtokába kerültek.

6:247. §       [A szolgáltatás átadás-átvétele]
          (1)  A vállalkozó a művet átadás-átvételi eljárás keretében köteles átadni,
               amelynek során a felek elvégzik az adott üzletágban szokásos azon
               vizsgálatokat, amelyek a teljesítés szerződésszerűségének megállapításához
               szükségesek.
          (2)  Határidőben teljesít a vállalkozó, ha az átadás-átvétel a szerződésben
               előírt teljesítési határidőn belül megkezdődik. Az átadás-átvétel
               időtartama harminc nap. Vállalkozások közötti szerződés, illetve szerződő
               hatóság által megrendelőként szerződő hatóságnak nem minősülő
               vállalkozással kötött szerződés esetén az átadás-átvétel időtartamára
               vonatkozó rendelkezéstől a jóhiszeműség és tisztesség követelményének
               megsértésével egyoldalúan és indokolatlanul a vállalkozó hátrányára eltérő
               szerződési feltételt – mint tisztességtelen kikötést – a vállalkozó
               megtámadhatja.
          (3)  Nem tagadható meg az átvétel a mű olyan hibája miatt, amely, illetve
               amelynek kijavítása vagy pótlása nem akadályozza a rendeltetésszerű
               használatot.
          (4)  Ha a megrendelő az átadás-átvételi eljárást nem folytatja le, a teljesítés
               joghatásai a tényleges birtokbavétel alapján állnak be.
          (5)  Ha a szerződés teljesítéséhez a vállalkozó dolog tulajdonjogának
               átruházására köteles, a dolog a mű átadásával és az ellenérték
               megfizetésével kerül a megrendelő tulajdonába.

6:248. §       [A szerződés lehetetlenülése]
          (1)  Ha a teljesítés olyan okból válik lehetetlenné, amelyért egyik fél sem
               felelős, és
               a)   a lehetetlenné válás oka a vállalkozó érdekkörében merült fel,
                    díjazásra nem tarthat igényt;
               b)   a lehetetlenné válás oka a megrendelő érdekkörében merült fel, a
                    vállalkozót a díj megilleti, de a megrendelő levonhatja azt az
                    összeget, amelyet a vállalkozó a lehetetlenné válás folytán költségben
                    megtakarított, továbbá amelyet a felszabadult időben másutt keresett
                    vagy nagyobb nehézség nélkül kereshetett volna;
               c)   a lehetetlenné válás oka mindkét fél érdekkörében vagy érdekkörén
                    kívül merült fel, a vállalkozót az elvégzett munka és költségei
                    fejében a díj arányos része illeti meg.
          (2)  Lehetetlenülés esetén a megrendelő követelheti, hogy a vállalkozó a
               megkezdett, de be nem fejezett művet neki adja át; ebben az esetben a
               jogalap nélküli gazdagodás szabályait kell megfelelően alkalmazni.

6:249. §       [Elállás, felmondás]
          (1)  A megrendelő a szerződéstől a szerződés teljesítésének megkezdése előtt
               bármikor elállhat, ezt követően a teljesítésig a szerződést felmondhatja.
          (2)  A megrendelő elállása vagy felmondása esetén köteles a vállalkozónak a díj
               arányos részét megfizetni és a szerződés megszüntetésével okozott kárt
               megtéríteni azzal, hogy a kártalanítás a vállalkozói díjat nem haladhatja
               meg.

6:250. §       [Ingyenes vállalkozási szerződés]
          (1)  E fejezet rendelkezéseit megfelelően alkalmazni kell az olyan vállalkozási
               szerződésre, amely alapján a megrendelő ellenszolgáltatás nyújtására nem
               köteles.
          (2)  Ha a vállalkozó a szolgáltatás nyújtását ingyenesen vállalja, a megrendelő
               köteles a vállalkozó költségeit megtéríteni.

2. A tervezési szerződés

6:251. §       [A tervezési szerződés]
          (1)  Tervezési szerződés alapján a vállalkozó tervezőmunka elvégzésére és a
               tervdokumentáció átadására, a megrendelő annak átvételére és díj fizetésére
               köteles.
          (2)  A tervdokumentációnak műszakilag kivitelezhető, gazdaságos és célszerű
               megoldásokat kell tartalmaznia, és alkalmasnak kell lennie a megrendelő
               felismerhető, a felhasználás céljából következő igényeinek kielégítésére.
          (3)  A terv hibája miatt mindaddig érvényesíthetőek a szerződésszegésből fakadó
               jogok, amíg a terv alapján kivitelezett szolgáltatás tervhibával összefüggő
               hibás teljesítése miatt jogok gyakorolhatók.
          (4)  A tervező jogszavatossággal tartozik azért, hogy harmadik személynek nincs
               olyan joga, amely a terv felhasználását akadályozza vagy korlátozza.

3. A kivitelezési szerződés

6:252. §       [A kivitelezési szerződés]
          (1)  Kivitelezési szerződés alapján a kivitelező építési, szerelési munka
               elvégzésére és az előállított mű átadására, a megrendelő annak átvételére
               és díj fizetésére köteles.
          (2)  A munka elvégzéséhez szükséges tervdokumentáció elkészítése és a hatósági
               engedélyek beszerzése a megrendelő kötelezettsége.
          (3)  A kivitelező köteles a megrendelő által átadott tervdokumentációt a
               szerződés megkötése előtt megvizsgálni és a megrendelőt a terv felismerhető
               hibáira, hiányosságaira figyelmeztetni. Ha a terv valamely hibája vagy
               hiányossága a kivitelezés folyamatában válik felismerhetővé, a kivitelező
               késedelem nélkül köteles erről a megrendelőt tájékoztatni.

4. A kutatási szerződés

6:253. §       [Kutatási szerződés]
          (1)  Kutatási szerződés alapján a kutató kutatómunkával elérhető eredmény
               megvalósítására, a megrendelő annak átvételére és díj fizetésére köteles.
          (2)  A kutató közreműködőt a megrendelő hozzájárulása esetén vehet igénybe.
               Nincs szükség hozzájárulásra, ha a közreműködő igénybevétele a kutatás
               jellegével együtt jár.
          (3)  Ha az eredmény szerzői jogi védelemben részesül vagy iparjogvédelmi
               oltalomban részesíthető, a kutató a védelemből eredő vagyoni jogokat
               köteles a megrendelőre átruházni. Ha a vagyoni jog átruházását jogszabály
               kizárja, a kutató a megengedett legszélesebb terjedelmű felhasználási jog
               engedélyezésére köteles.
          (4)  Kutatási szerződésben a jogszavatosság kizárása vagy korlátozása semmis.
          (5)  A szerződéssel összefüggő üzleti titok jogosultja a megrendelő. A
               kutatómunka alapján elkészített szellemi alkotás nyilvánosságra hozatalához
               a megrendelő előzetes hozzájárulása szükséges.
          (6)  Ha a felek abban állapodnak meg, hogy a díj a kutatás eredménytelen
               befejezése esetén is jár, a kutatás végzésére és a kutató díjigényére a
               megbízás szabályait kell alkalmazni.

5. Az utazási szerződés

6:254. §       [Utazási szerződés]
          (1)  Utazási szerződés alapján a vállalkozó utazás és az út egyes állomásain
               való tartózkodás megszervezésére, továbbá kapcsolódó szolgáltatások
               nyújtására, a megrendelő a szolgáltatások átvételére és díj fizetésére
               köteles.
          (2)  A díjengedmény, illetve a kártérítési igény elévülése szempontjából a
               fogyasztónak nem minősülő megrendelőt is fogyasztónak kell tekinteni.
          (3)  A megrendelő az utazás megkezdése előtt az utazási szerződésből fakadó
               jogait és kötelezettségeit átruházhatja olyan harmadik személyre, aki az
               utazási szerződésben foglalt feltételeknek megfelel.
          (4)  A jogok és kötelezettségek átruházását megelőzően keletkezett
               kötelezettségekért és az átruházásból eredő többletköltségek megfizetéséért
               a megrendelő és a harmadik személy egyetemlegesen állnak helyt.
          (5)  Semmis a szerződés olyan kikötése, amely ezen § rendelkezéseitől a
               megrendelő hátrányára eltér.

6. A mezőgazdasági vállalkozási szerződés

6:255. §       [Mezőgazdasági vállalkozási szerződés]
          (1)  Mezőgazdasági vállalkozási szerződés alapján a vállalkozó a megrendelő
               tulajdonában álló állat nevelésére, vagy terménynek a megrendelő
               tulajdonában álló területen való megtermelésére, a megrendelő díj
               fizetésére köteles.
          (2)  A vállalkozó a szerződésnek az állat vagy a termény betegsége miatti
               lehetetlenné válásáért nem felelős, ha a megbetegedést az ellenőrzési körén
               kívüli elháríthatatlan ok idézte elő. Ebben az esetben a vállalkozót
               arányos díj illeti meg.
          (3)  A megrendelő által elszámolásra vagy előlegként adott szolgáltatások
               visszafizetését a termelő nem tagadhatja meg azon az alapon, hogy azok a
               termelés eredményéből nem fedezhetők.

7. A közszolgáltatási szerződés

6:256. §       [Közszolgáltatási szerződés]
          (1)  Közszolgáltatási szerződés alapján a szolgáltató általános gazdasági érdekű
               szolgáltatás nyújtására, a felhasználó díj fizetésére köteles.
          (2)  A szolgáltatót szerződéskötési kötelezettség terheli.
          (3)  A felhasználó a díjat havonta, utólag köteles megfizetni.

XXXVIII. FEJEZET
A fuvarozási szerződés

6:257. §       [Fuvarozási szerződés]
               Fuvarozási szerződés alapján a fuvarozó a küldemény rendeltetési helyére
               történő továbbítására és a címzettnek történő kiszolgáltatására, a feladó
               díj fizetésére köteles.

6:258. §       [A fuvarlevél]
          (1)  A fuvarozó a feladó utasítása esetén köteles
               a)   fuvarlevelet kiállítani és abból egy példányt a feladónak átadni; vagy
               b)   a küldemény átvételéről elismervényt adni.
          (2)  A fuvarozó által kiállított fuvarlevél az ellenkező bizonyításáig
               bizonyítja a fuvarozási szerződés létrejöttét, a küldemény átvételét,
               valamint – a fuvarozó által a fuvarlevélbe tett fenntartás hiányában – azt,
               hogy a küldemény és csomagolása az átvételkor külsőleg jó állapotban volt,
               és hogy a küldemények száma a fuvarlevélben közölttel megegyezik, ha a
               fuvarlevelet a feladó és a fuvarozó is aláírta, és a fuvarlevél tartalmazza
               a)   a küldemény átvételének helyét és időpontját;
               b)   a feladó, a címzett és a fuvarozó nevét és címét;
               c)   a kiszolgáltatás helyét;
               d)   a küldemény megnevezését, csomagolási módját, veszélyességének az
                    adott fuvarozási ág szerinti megjelölését, darabszámát, jelét, számát,
                    tömegét vagy más módon kifejezett mennyiségét.
          (3)  A fuvarozó által tett fenntartásnak minősül az is, ha a fuvarozó az ok
               megjelölésével azt jegyzi fel a fuvarlevélre, hogy a (2) bekezdés d)
               pontjában meghatározott adatok ellenőrzése önhibáján kívül nem volt
               lehetséges.

6:259. §       [Csomagolás; okmányok]
          (1)  A feladó köteles
               a)   a küldeményt úgy csomagolni, hogy a csomagolás a küldeményt megóvja,
                    és az mások személyét és vagyonát ne veszélyeztesse;
               b)   a küldemény fuvarozás során történő kezeléséhez szükséges
                    információkat a csomagoláson, ennek hiányában a küldeményen
                    feltüntetni; és
               c)   a fuvarozónak a küldemény továbbításához és kezeléséhez szükséges
                    okiratokat átadni.
          (2)  Ha nyilvánvaló, hogy a csomagolás vagy a küldemény kezeléséhez szükséges
               információ nem megfelelő, vagy a feladó a küldemény továbbításához és
               kezeléséhez szükséges okiratokat nem adja át, a fuvarozó a küldemény
               átvételét megtagadhatja. Ha a feladó a hiányosságot késedelem nélkül nem
               pótolja, a fuvarozó elállhat a szerződéstől.
          (3)  Ha a csomagolás vagy a küldemény kezeléséhez szükséges információ
               hiányossága a küldemény átvételét követően válik nyilvánvalóvá, a fuvarozó
               köteles erről a körülményről a feladót késedelem nélkül tájékoztatni. A
               feladó továbbításra adott kifejezett utasítása hiányában a fuvarozó a
               küldemény továbbítására nem köteles. Ha a feladó a küldemény továbbítására
               ad utasítást, a fuvarozó megfelelő biztosítékot kérhet arra az esetre, ha a
               csomagolás vagy a küldemény kezeléséhez szükséges információ hiányosságából
               fakadóan kára keletkezhet, vagy más személlyel szembeni felelőssége
               merülhet fel. Ha a feladó nem ad utasítást vagy megfelelő biztosítékot, a
               fuvarozó a szerződést felmondhatja.
          (4)  A fuvarozó köteles az átadott okiratokat a feladó utasításai szerint
               felhasználni.

6:260. §       [Veszélyes áru fuvarozása]
               Ha a küldemény veszélyes áru, a feladó köteles közölni a fuvarozóval az áru
               veszélyességének az adott fuvarozási ág szerinti megjelölését és a veszély
               elkerüléséhez szükséges információkat. Ennek hiányában a fuvarozó az áru
               átvételét megtagadhatja.

6:261. §       [A fuvareszköz kiállítása és a küldemény berakása]
          (1)  A fuvarozó köteles a fuvareszközt a szerződésben meghatározott időben és
               helyen, fuvarozásra alkalmas állapotban kiállítani, és a fuvarozást
               késedelem nélkül megkezdeni.
          (2)  A küldemény berakására a feladó köteles. Ha a küldeményt a címzett nem
               rakja ki, a fuvarozó a kirakást a feladó költségére elvégezheti.
          (3)  A berakás és a kirakás körében a fuvarozót a küldemény elhelyezése
               tekintetében utasítási jog illeti meg.

6:262. §       [A feladó elállási joga a fuvarozás megkezdése előtt]
               A feladó a szerződéstől a fuvarozás megkezdése előtt állhat el.

6:263. §       [Fuvarozási akadály]
          (1)  Ha a fuvarozás akadályba ütközik, a fuvarozó köteles késedelem nélkül
               értesíteni a feladót és szükség esetén utasítást kérni.
          (2)  A feladó a fuvardíjnak az akadály felmerültéig járó arányos részét köteles
               megfizetni, ha azok meg nem fizetésével gazdagodnék, vagy ha a fuvarozó
               bizonyítja, hogy az akadályt ellenőrzési körén kívül eső, a szerződéskötés
               időpontjában előre nem látható körülmény okozta, és nem volt elvárható,
               hogy a körülményt elkerülje vagy a kárt elhárítsa.

6:264. §       [Rendelkezési jog]
          (1)  A feladót a küldemény kiszolgáltatásáig vagy amíg a címzett a küldeménnyel
               nem rendelkezett, megilleti a küldeménnyel való rendelkezési jog.
          (2)  A fuvarozó a feladó fuvarozás megkezdését követően tett rendelkezésének
               teljesítését megfelelő biztosíték adásához kötheti, ha az a fuvarozás
               teljesítését terhesebbé tenné. Ha a feladó nem ad megfelelő biztosítékot, a
               fuvarozó a kereskedelmi ésszerűség követelményei szerint, a feladó és a
               címzett érdekeit is figyelembe véve köteles eljárni. A fuvarozó ennek
               keretében a küldemény értékesítésére is jogosult.
          (3)  Az ellenkező bizonyításáig vélelmezni kell, hogy a küldemény értékesítése a
               kereskedelmi ésszerűség követelményei szerint történik, ha az értékesítésre
               a)   tőzsdén, az értékesítés időpontjában érvényes áron; vagy
               b)   a küldemény kereskedelmi forgalma során általában alkalmazott, az
                    adott piacon szokásos módon kerül sor.
          (4)  Ha a fuvarozó a küldeményt értékesíti vagy felhasználja, köteles erről a
               feladót értesíteni.
          (5)  A (2)–(4) bekezdést megfelelően alkalmazni kell, ha a fuvarozó a fuvarozás
               megkezdését követően a fuvarozás teljesítéséhez utasítást kér, és a feladó
               megfelelő időn belül nem ad utasítást, vagy a fuvarozó az utasítás
               teljesítését megfelelő biztosíték adásához köti, és a feladó ennek nem tesz
               eleget.

6:265. §       [Értesítés a küldemény megérkezéséről]
          (1)  A fuvarozó a küldemény megérkezéséről a címzettet késedelem nélkül köteles
               értesíteni. Az értesítés megérkezését követően a küldeménnyel a címzett
               jogosult rendelkezni.
          (2)  A címzettnek az (1) bekezdés szerinti értesítés megérkezését megelőzően
               tett utasítását a fuvarozó annyiban veheti figyelembe, amennyiben az nem
               ellentétes a feladó utasításaival. A fuvarozó a címzett által adott
               utasítás teljesítését megfelelő biztosíték adásához kötheti, ha annak
               teljesítése a fuvarozó kötelezettségét terhesebbé tenné. A fuvarozó
               megtagadhatja a címzett utasításának teljesítését, ha a címzett nem ad
               megfelelő biztosítékot.

6:266. §       [Fuvardíj]
          (1)  Ha a díjat a fuvarlevélbe bejegyzett adat alapján kell megállapítani, az
               ellenkező bizonyításáig a fuvarlevélbe bejegyzett adatot pontosnak és
               megfelelőnek kell tekinteni akkor is, ha a fuvarozó a fuvarlevélen olyan
               fenntartással élt, hogy az adatok ellenőrzésére nem volt módja.
          (2)  A küldemény teljes vagy részleges elveszése és megsemmisülése esetén a
               fuvarozó fuvardíjra vagy annak arányos részére nem tarthat igényt, kivéve,
               ha bizonyítja, hogy a küldemény elveszését vagy megsemmisülését ellenőrzési
               körén kívül eső, a szerződéskötés időpontjában előre nem látható körülmény
               okozta, és nem volt elvárható, hogy a körülményt elkerülje vagy a kárt
               elhárítsa.

6:267. §       [Törvényes zálogjog]
               A fuvarozót a fuvardíj és a költségek biztosítására zálogjog illeti meg
               azokon a dolgokon, amelyek a fuvarozással kapcsolatosan birtokába kerültek
               vagy amelyekkel okmányok útján rendelkezik. A zálogjog a fuvarozónak a
               feladóval szemben fennálló, más fuvarozási szerződésből származó lejárt és
               nem vitatott követelését is biztosítja.

6:268. §       [A fuvarozó felelőssége]
          (1)  A fuvarozó felelősségét kizáró vagy korlátozó kikötés akkor is semmis, ha
               az a fuvarozó által súlyos gondatlansággal okozott károkra vonatkozik.
          (2)  Ha a fuvarozó a küldeményt több fuvarozási mód igénybevételével továbbítja,
               az egyes fuvarozási módok tekintetében tevékenységére az adott fuvarozási
               ág szabályait kell alkalmazni. Ha nem állapítható meg, hogy a kár hol
               következett be, a fuvarozó felelősségére e fejezet rendelkezései
               irányadóak.
          (3)  Ha a feladó külföldi, a fuvarozó által fizetendő kártérítés mértéke nem
               lehet magasabb, mint a feladó államának joga szerint fizethető legmagasabb
               kártérítési összeg.
          (4)  A küldemény elveszettnek minősül, ha azt a fuvarozó a fuvarozási határidő
               lejártától számított harmincadik napon belül nem szolgáltatja ki. Ha a
               küldemény a kártérítés megfizetése után megkerül, a fuvarozó köteles a
               feladót a körülmények által lehetővé tett legrövidebb időn belül
               értesíteni, és a feladó jogosult a küldeménnyel rendelkezni.

6:269. §       [A feladó felelőssége]
               A feladó a fuvarozóval szemben felelős azért a kárért, amely a nem
               megfelelő vagy hiányzó csomagolásból, a küldeménnyel kapcsolatos adatok,
               információk és okmányok hiányából, hiányosságából vagy pontatlanságából
               származott.

6:270. §       [Az igények elévülése]
               A fuvarozási szerződés alapján támasztható igények – a szándékosan vagy
               súlyos gondatlansággal okozott károk kivételével – egy év alatt elévülnek.
               Az elévülés kezdő időpontja a küldemény címzettnek történő
               kiszolgáltatásának időpontja vagy az az időpont, amikor a küldeményt a
               címzettnek ki kellett volna szolgáltatni. Ezeket a rendelkezéseket kell
               alkalmazni abban az esetben is, ha a fuvarozó a küldeményt több fuvarozási
               mód igénybevételével továbbítja.

6:271. §       [A vállalkozás szabályainak alkalmazása]
               E fejezet eltérő rendelkezésének hiányában a fuvarozási szerződésre a
               vállalkozási szerződés szabályait kell megfelelően alkalmazni.

XVI. CÍM
A MEGBÍZÁSI TÍPUSÚ SZERZŐDÉSEK

XXXIX. FEJEZET
A megbízási szerződés

6:272. §       [Megbízási szerződés]
               Megbízási szerződés alapján a megbízott a megbízó által rábízott feladat
               ellátására, a megbízó a megbízási díj megfizetésére köteles.

6:273. §       [Utasítás]
          (1)  A megbízott köteles a megbízó utasításait követni.
          (2)  A megbízott a megbízó utasításától akkor térhet el, ha ezt a megbízó érdeke
               feltétlenül megköveteli, és a megbízó előzetes értesítésére már nincs mód.
               Ilyen esetben a megbízót késedelem nélkül értesíteni kell.
          (3)  Ha a megbízó célszerűtlen vagy szakszerűtlen utasítást ad, a megbízott
               köteles őt erre figyelmeztetni. Ha a megbízó a figyelmeztetés ellenére
               utasítását fenntartja, a megbízott a szerződéstől elállhat, illetve a
               szerződést felmondhatja, vagy a feladatot a megbízó utasításai szerint, a
               megbízó kockázatára elláthatja. Meg kell tagadnia az utasítás teljesítését,
               ha annak végrehajtása jogszabály vagy hatósági határozat megsértésére
               vezetne, vagy veszélyeztetné mások személyét vagy vagyonát.
          (4)  A megbízó köteles megtéríteni az utasítás teljesítésével kapcsolatban
               felmerült költségeket. A megbízott az utasítás teljesítését megfelelő
               biztosíték adásához kötheti. Ha a megbízó nem ad megfelelő biztosítékot, a
               megbízott az utasítás teljesítését megtagadhatja.

6:274. §       [Képviseleti jog]
               Ha a megbízás teljesítéséhez szerződés kötése vagy más jognyilatkozat
               tétele szükséges, a megbízás a meghatalmazást is magában foglalja.

6:275. §       [Tájékoztatási kötelezettség]
          (1)  A megbízott köteles a megbízót tevékenységéről és a feladat állásáról
               kívánságára, szükség esetén e nélkül is tájékoztatni. A megbízott köteles a
               megbízót tájékoztatni, ha közreműködő igénybevétele vált szükségessé, vagy
               ha a felmerült új körülmények az utasítások módosítását teszik indokolttá.
          (2)  A megbízott köteles a megbízót a megbízás teljesítéséről késedelem nélkül
               értesíteni.

6:276. §       [Megbízási díj]
          (1)  A megbízott megbízási díjra akkor is jogosult, ha eljárása nem vezetett
               eredményre, kivéve, ha az eredmény részben vagy egészben azért maradt el,
               mert a megbízott felróhatóan járt el.
          (2)  A megbízási díj a szerződés teljesítésekor esedékes. Ha a szerződés a
               megbízás teljesítése előtt szűnt meg, a megbízott a megbízási díjnak
               tevékenységével arányos részét követelheti.
          (3)  A megbízott a megbízás ellátásával rendszerint együtt járó költségek
               előlegezésére köteles.
          (4)  A szerződés megszűnésekor a megbízó köteles a megbízottat a megbízás
               alapján harmadik személyekkel szemben vállalt kötelezettségei alól
               mentesíteni, valamint szükséges és indokolt költségeit megtéríteni.

6:277. §       [Törvényes zálogjog]
               A megbízottat a megbízási díj és a költségek biztosítására zálogjog illeti
               meg a megbízónak azokon a vagyontárgyain, amelyek a megbízás következtében
               kerültek birtokába.

6:278. §       [Felmondás]
          (1)  A szerződést bármelyik fél felmondhatja.
          (2)  A megbízó felmondása esetén a megbízó köteles megtéríteni a megbízottnak a
               felmondással okozott kárt, kivéve, ha a felmondásra a megbízott
               szerződésszegése miatt került sor.
          (3)  Ha a szerződést a megbízott alkalmatlan időben mondta fel, köteles
               megtéríteni a megbízónak a felmondással okozott kárt, kivéve, ha a
               felmondásra a megbízó szerződésszegése miatt került sor.
          (4)  A felmondás jogának korlátozása vagy kizárása semmis. Tartós megbízási
               jogviszony esetén a felek megállapodhatnak a felmondás jogának
               korlátozásában, és kiköthetik azt is, hogy meghatározott idő előtt a rendes
               felmondás joga nem gyakorolható.

6:279. §       [Elszámolás]
               A szerződés megszűnésekor a megbízott köteles a megbízónak mindazt kiadni,
               amihez a megbízás teljesítése céljából vagy eljárása eredményeképpen
               jutott, kivéve, amit abból a megbízás folytán jogosan felhasznált.

6:280. §       [Ingyenes megbízási szerződés]
          (1)  E fejezet rendelkezéseit megfelelően alkalmazni kell az olyan megbízási
               szerződésre, amely alapján a megbízó ellenszolgáltatás nyújtására nem
               köteles.
          (2)  Ha a megbízott a feladat ellátását ingyenesen vállalja, a megbízó köteles a
               megbízott költségeit megtéríteni.

XL. FEJEZET
A bizományi szerződés

6:281. §       [Bizományi szerződés]
          (1)  Bizományi szerződés alapján a bizományos a megbízó javára a saját nevében
               ingó dologra adásvételi szerződés kötésére, a megbízó a díj megfizetésére
               köteles.
          (2)  E fejezet rendelkezéseit megfelelően alkalmazni kell az olyan bizományi
               szerződésre, amely alapján a bizományos más szerződés kötésére vállal
               kötelezettséget.
          (3)  Semmis a bizományi szerződés, ha annak alapján a bizományos ingatlan
               tulajdonjogának a megszerzésére köteles.

6:282. §       [A bizományos jogállása]
          (1)  A bizományi szerződés alapján kötött adásvételi szerződés a bizományossal
               szerződő féllel szemben a bizományost jogosítja és kötelezi.
          (2)  A bizományos akkor áll helyt mindazoknak a kötelezettségeknek a
               teljesítéséért, amelyek a vele szerződő felet a szerződés folytán terhelik,
               ha ezt kifejezetten elvállalta.
          (3)  A bizományos hitelezői nem támaszthatnak igényt
               a)   a bizományossal szerződő féllel szemben fennálló és a megbízót illető
                    követelésekre;
               b)   vételi bizomány esetén a bizományos által megvett dolgokra;
               c)   a bizományoshoz befolyt és elkülönítve tartott vagy kezelt olyan
                    pénzösszegekre, amelyekről megállapítható, hogy a megbízót illetik.

6:283. §       [Tulajdonszerzés]
          (1)  Vételi bizomány esetén a bizományos a szerződés teljesítése során
               megszerzett ingó dolog tulajdonjogát az elszámolás során ruházza át a
               megbízóra.
          (2)  Eladási bizomány esetén a bizományos jogosult a megbízó tulajdonjogában
               álló ingó dolog tulajdonjogának az átruházására.

6:284. §       [Bizományi díj]
               A bizományosnak díj akkor jár, ha az adásvételi szerződést megkötötték,
               vagy ha a szerződés megkötésére a megbízó érdekkörében felmerült okból nem
               került sor.

6:285. §       [Belépési jog]
          (1)  A bizományos az adásvételi szerződést a megbízóval maga is megkötheti, ha a
               dolog forgalmi értéke nyilvános információ alapján egyértelműen
               megállapítható.
          (2)  A bizományos belépése esetén is köteles a szerződést a megbízóra
               legkedvezőbb feltételek mellett megkötni.
          (3)  A bizományos az elszámolás keretében köteles a megbízót tájékoztatni, ha az
               adásvételi szerződést a megbízóval maga kötötte meg.
          (4)  A bizományos díjigényét nem érinti, ha a szerződést a megbízóval maga köti
               meg. Egyebekben a bizományos belépése esetén a megbízó és a bizományos
               jogviszonyára az adásvételi szerződés szabályait kell alkalmazni.

6:286. §       [Eltérés a bizományi szerződés feltételeitől]
          (1)  Ha a bizományos a megbízóra kedvezőbb feltételek mellett köti meg az
               adásvételi szerződést, mint amilyeneket a bizományi szerződésben
               megállapítottak, az ebből eredő előny a megbízót illeti.
          (2)  Ha a bizományos a bizományi szerződésben megállapított áron alul ad el,
               köteles a megbízónak az árkülönbözetet megtéríteni, kivéve, ha bizonyítja,
               hogy az adásvételi szerződést a megállapított áron megkötni nem lehetett,
               az eladással a megbízót kártól óvta meg, és a megbízót idejében értesíteni
               nem tudta.
          (3)  Ha a bizományos a bizományi szerződésben kikötött feltételektől lényegesen
               eltér, köteles az eltérésről a megbízót értesíteni. A megbízó az értesítést
               követően késedelem nélkül jogosult az adásvételi szerződést
               visszautasítani, kivéve, ha a bizományos a szerződésben meghatározott árnál
               drágábban vásárolt, de az értékkülönbözetet megtéríti.

6:287. §       [A megbízás szabályainak alkalmazása]
               E fejezet eltérő rendelkezésének hiányában a bizományi szerződésre a
               megbízási szerződés szabályait kell megfelelően alkalmazni.

XLI. FEJEZET
A közvetítői szerződés

1. A közvetítői szerződés általános szabályai

6:288. §       [Közvetítői szerződés]
               Közvetítői szerződés alapján a közvetítő megbízója és harmadik személy
               között szerződés megkötésének elősegítésére irányuló tevékenység
               folytatására, a megbízó díj fizetésére köteles.

6:289. §       [A közvetítő képviseleti jogának terjedelme]
               Ha e törvény eltérően nem rendelkezik, a közvetítő a megbízója nevében az
               általa közvetített szerződés megkötésére és az annak alapján történő
               teljesítés elfogadására nem jogosult.

6:290. §       [Tájékoztatási kötelezettség]
               A közvetítő köteles a megbízót tájékoztatni, ha harmadik személy javára
               közvetítői tevékenységet végez.

6:291. §       [A közvetítő díjazása]
          (1)  A díj a közvetített szerződés megkötésének időpontjában válik esedékessé.
          (2)  A díj a közvetítőt abban az esetben is megilleti, ha a közvetített
               szerződést a felek a közvetítői szerződés megszűnését követően kötik meg.

6:292. §       [A megbízás szabályainak alkalmazása]
               E fejezet eltérő rendelkezésének hiányában a közvetítői szerződésre a
               megbízási szerződés szabályait kell megfelelően alkalmazni.

2. A tartós közvetítői szerződés

6:293. §       [Különös szabályok önállóan eljáró közvetítő esetén]
          (1)  Közvetítői szerződés alapján a közvetítő tartós jogviszony keretében,
               önállóan eljárva megbízójának harmadik személyekkel kötendő szerződések
               közvetítésére, illetve a megbízó nevében történő megkötésére, a megbízó díj
               fizetésére köteles.
          (2)  Önállóan jár el az a személy, aki az (1) bekezdés szerinti tevékenységet
               nem munkaviszony, vezető tisztségviselői jogviszony vagy más olyan
               jogszabályon, bírósági vagy hatósági rendelkezésen alapuló jogviszony
               keretében végzi, amely őt valamely jogi személy képviseletére feljogosítja.
          (3)  E fejezet alkalmazásában tartós a jogviszony, ha a közvetítő
               a)   több szerződés megkötésének közvetítésre; vagy
               b)   egy szerződés megkötésének közvetítésére és a jogviszony
                    fenntartására, illetve megújítására köteles.
          (4)  Ha a szerződést írásba foglalták, az egyik fél kérelmére a másik fél
               köteles átadni a szerződés és annak módosításának másolatát; e
               rendelkezéstől való eltérés és e jogról való lemondás semmis.

6:294. §       [A közvetítő képviseleti jogának terjedelme]
               Ha a közvetítő az általa közvetített szerződés megkötésére jogosult, a
               képviseleti joga minden olyan jognyilatkozat megtételére kiterjed, amely a
               közvetített szerződések teljesítésével rendszerint együtt jár. Ez a jog nem
               foglalja magában a már megkötött szerződések módosításához, a pénz
               átvételéhez és a fizetési határidő megállapításához való jogot.

6:295. §       [A megbízó kötelezettségei]
          (1)  A megbízó saját költségére köteles a közvetítőnek mindazt a tájékoztatást
               és segítséget megadni, amely kötelezettségeinek teljesítéséhez szükséges. E
               körben köteles különösen a szerződés tárgyára vonatkozó iratot a közvetítő
               rendelkezésére bocsátani.
          (2)  A megbízó köteles a közvetítőt késedelem nélkül értesíteni, ha lényegesen
               kisebb mennyiségben képes vagy kíván szerződést kötni annál, mint amire a
               közvetítő számíthatott.
          (3)  A megbízó köteles a közvetítőt késedelem nélkül értesíteni a közvetítő
               által közvetített szerződés elfogadásáról vagy elutasításáról, és a
               megkötött szerződés teljesítésének elmaradásáról.
          (4)  A feleknek az (1)–(3) bekezdés rendelkezéseitől való eltérése semmis.

6:296. §       [A szerződés időtartama]
               A határozott időre kötött szerződés határozatlan időtartamúvá alakul át, ha
               a határozott idő lejárta után a szerződéses szolgáltatások teljesítését a
               felek továbbra is folytatják.

6:297. §       [A szerződés felmondása]
          (1)  A határozatlan időtartamra kötött közvetítői szerződést bármelyik fél a
               naptári hónap utolsó napjára felmondhatja. A felmondási idő a szerződés
               első évében egy hónap, a szerződés második évében két hónap, a harmadik és
               az azt követő években három hónap. Ennél rövidebb felmondási idő kikötése
               semmis.
          (2)  Ha a felek az (1) bekezdésben foglaltaknál hosszabb felmondási időben
               állapodnak meg, a megbízóra irányadó felmondási idő nem lehet rövidebb,
               mint a közvetítőre irányadó felmondási idő. A felek ettől eltérő
               megállapodása semmis.
          (3)  Ha a határozott időtartamra kötött szerződés határozatlan időtartamúvá
               alakul át, a felmondási idő számítása szempontjából a szerződés teljes
               időtartamát figyelembe kell venni.

6:298. §       [A közvetítő kártalanítása]
          (1)  A közvetítői szerződés megszűnése esetén a közvetítőnek a megbízótól
               kártalanítás jár, ha a kártalanítás a szerződéssel összefüggő valamennyi
               körülményre tekintettel méltányos, figyelemmel arra, hogy a közvetítő a
               szerződés megszűnése következtében elveszíti az olyan jutalékhoz való
               jogát, amely őt a szerződés fennmaradása esetén az adott üzletfelekkel
               kötött vagy jövőben kötendő üzletek után megilletné, feltéve, hogy
               a)   a közvetítő a megbízónak üzleti kapcsolatok kialakításával új
                    ügyfeleket szerzett, vagy meglévő üzleti kapcsolatokat – legalább egy
                    új ügyfél megnyerésének megfelelő mértékben – bővített, ha az üzleti
                    kapcsolatokból a megbízó a szerződés megszűnése után is jelentős
                    előnyre tesz szert; vagy
               b)   a tartós jogviszony létrehozására irányuló megbízást teljesítette, de
                    a közvetítői szerződés megszűnése következtében folytatólagos
                    díjazástól esik el.
          (2)  A kártalanítás összege nem haladhatja meg a közvetítő által a szerződés
               megszűnését megelőző öt évben kapott díjazás átlagából számított egyévi
               összeget, öt évnél rövidebb közvetítői szerződés esetén a szerződés
               időtartama alatt kapott díj átlagából számított egyévi összeget.
          (3)  A kártalanítási igény egyéves jogvesztő határidőn belül érvényesíthető.
          (4)  A kártalanítás nem érinti a közvetítőt megillető kártérítési igényt és a
               közvetítőnek a szerződés megszűnését követő gazdasági tevékenysége
               gyakorlásában korlátozó megállapodásért járó díjigényt.

6:299. §       [A kártalanítás kizártsága]
               Nem jár kártalanítás a közvetítőnek, ha
               a)   a szerződést a közvetítő mondta fel, kivéve, ha azt a megbízó
                    ellenőrzési körében beállt olyan körülmény alapozta meg, vagy a
                    közvetítő olyan életkora vagy egészségi állapota indokolta, amelynek
                    folytán a közvetítőtől a tevékenységének folytatása már nem volt
                    elvárható; vagy
               b)   ha a megbízóval kötött szerződés alapján a közvetítő a szerződésben
                    meghatározott jogait és kötelezettségeit másra ruházza.

6:300. §       [A kártalanítási szabályok eltérést nem engedő jellege a közvetítő javára]
               Semmis a feleknek a szerződés megszűnése előtt kötött olyan megállapodása,
               amely a közvetítő kártalanítására vonatkozó rendelkezésektől a közvetítő
               hátrányára eltér.

6:301. §       [A szerződés megszűnését követő versenykorlátozás]
          (1)  A szerződés megszűnését követően a közvetítőt a gazdasági tevékenysége
               gyakorlásában korlátozó megállapodást írásba kell foglalni.
          (2)  A közvetítőt gazdasági tevékenysége gyakorlásában korlátozó megállapodás
               legfeljebb a szerződés megszűnésétől számított két évre köthető ki; a két
               évet meghaladó korlátozó kikötés semmis.
          (3)  Semmis a közvetítőt gazdasági tevékenysége gyakorlásában korlátozó
               megállapodás annyiban, amennyiben eltér a közvetítői szerződésben
               meghatározott földrajzi területtől, ügyfélkörtől, illetve árufajtától.

XLII. FEJEZET
A szállítmányozási szerződés

6:302. §       [Szállítmányozási szerződés]
               Szállítmányozási szerződés alapján a szállítmányozó a saját nevében a
               megbízó javára küldemény továbbításával összefüggő szerződések megkötésére
               és jognyilatkozatok megtételére, a megbízó díj fizetésére köteles.

6:303. §       [Igényérvényesítés]
               A szállítmányozó a megbízó igényeit a fuvarozóval és más, a szállítmányozó
               által igénybevett közreműködőkkel szemben, a megbízó utasítása esetén a
               megbízó költségére és veszélyére köteles érvényesíteni. A szállítmányozó
               utasítás nélkül is köteles a megbízó jogainak megóvásához szükséges
               nyilatkozatokat megtenni.

6:304. §       [Önszerződés]
               A szállítmányozó a fuvarozást maga is elláthatja.

6:305. §       [Jutalék]
               A szállítmányozót illeti az az utólagos fuvardíjkedvezmény vagy
               üzletszerzési jutalék, amelyet a továbbított küldemények után a fuvarozó
               neki juttat.

6:306. §       [Elévülés]
               A szállítmányozási szerződésből fakadó igények – a szándékosan vagy súlyos
               gondatlansággal okozott károk kivételével – egy év alatt évülnek el.

6:307. §       [A szállítmányozó felelőssége]
          (1)  A szállítmányozó felelősségére a fuvarozó felelősségére vonatkozó
               rendelkezéseket kell alkalmazni, ha
               a)   a küldeményt mások küldeményeivel együtt, azonos fuvarozási eszközzel
                    továbbíttatta, és a kár ezen okból keletkezett;
               b)   a birtokában levő küldemény elvész vagy károsodik.
          (2)  Ha a megbízó külföldi, a szállítmányozó által fizetendő kártérítés mértéke
               nem lehet magasabb, mint a megbízó államának joga szerint fizethető
               legmagasabb kártérítési összeg.

6:308. §       [A megbízó felelőssége]
          (1)  A megbízó felel azért a kárért, amely az utasításból, a küldemény elégtelen
               csomagolásából, jelöléséből vagy a megbízó által adott adatok, okmányok,
               információk hiányosságából, pontatlanságából, hiányából származik.
          (2)  Harmadik személy követelésének veszélye esetén a szállítmányozó megfelelő
               biztosítékot követelhet a megbízótól. Ha a megbízó nem ad megfelelő
               biztosítékot, a szállítmányozó a szerződést felmondhatja.

6:309. §       [A bizomány és a fuvarozás szabályainak alkalmazása]
               E fejezet eltérő rendelkezésének hiányában a szállítmányozó és a megbízó
               jogviszonyára a bizományi szerződés, a küldeménnyel kapcsolatos
               tájékoztatási kötelezettségre, a küldemény kezelésére, megóvására,
               továbbítására, a szállítmányozót megillető zálogjogra, továbbá a fuvarozási
               szerződésből fakadó követelések elévülésére a fuvarozási szerződés
               szabályait kell megfelelően alkalmazni.

XLIII. FEJEZET
A bizalmi vagyonkezelési szerződés

6:310. §       [Bizalmi vagyonkezelési szerződés]
          (1)  Bizalmi vagyonkezelési szerződés alapján a vagyonkezelő a vagyonrendelő
               által tulajdonába adott dolgok, ráruházott jogok és követelések (a
               továbbiakban: kezelt vagyon) saját nevében a kedvezményezett javára történő
               kezelésére, a vagyonrendelő díj fizetésére köteles.
          (2)  A szerződést írásba kell foglalni.

6:311. §       [A kedvezményezett meghatározása]
          (1)  A vagyonrendelő határozza meg a kedvezményezettet és a kedvezményezetti
               jogosultság keletkezésének és megszűnésének feltételeit. A kedvezményezett
               a kedvezményezettek körére való utalással is meghatározható.
          (2)  A vagyonrendelő rendelkezhet úgy, hogy meghatározott körülmények
               bekövetkezése esetén vagy meghatározott idő elteltével a kezelt vagyon
               részben vagy egészben rá, jogutódaira vagy meghatározott harmadik személyre
               száll.
          (3)  Ha a szerződés feljogosítja a vagyonkezelőt a kedvezményezett személyének
               kijelölésére, a vagyonkezelő jogosult a kedvezményezett részesedésének
               meghatározására.
          (4)  A vagyonkezelő kizárólagos kedvezményezetté nevezése semmis.
          (5)  A kedvezményezetti jogosultság megszűnik, ha a kedvezményezett a
               szerződésben meghatározottaktól eltérő jogcímen érvényesít igényt a kezelt
               vagyonnal szemben.

6:312. §       [A vagyonelkülönítés]
          (1)  A kezelt vagyon a vagyonkezelő saját vagyonától és az általa kezelt egyéb
               vagyonoktól elkülönült vagyont képez, amelyet a vagyonkezelő köteles külön
               nyilvántartani. A felek ettől eltérő rendelkezése semmis.
          (2)  A vagyonkezelő által a saját vagyonától és az általa kezelt egyéb
               vagyonoktól elkülönülten, kezelt vagyonként nyilvántartott vagyontárgyakat
               az ellenkező bizonyításáig a kezelt vagyon körébe tartozónak kell
               tekinteni.
          (3)  A kezelt vagyon részét képezik a kezelt vagyontárgy helyébe lépő
               vagyontárgy, biztosítási összeg, kártérítés vagy más érték, továbbá
               mindezek hasznai, akkor is, ha nem szerepelnek a nyilvántartásban.
          (4)  A vagyonkezelő által a kezelt vagyon részeként nyilvántartásba nem vett
               vagyontárgyakat az ellenkező bizonyításáig a vagyonkezelő saját személyes
               vagyonába tartozónak kell tekinteni.

6:313. §       [A kezelt vagyon védettsége]
          (1)  A kezelt vagyon tárgyaira a vagyonkezelő házastársa, élettársa, továbbá
               személyes hitelezői és a vagyonkezelő által kezelt más vagyonok hitelezői
               nem támaszthatnak igényt. A kezelt vagyon nem része a vagyonkezelő
               hagyatékának.
          (2)  A vagyonkezelő házastársával, élettársával, továbbá személyes hitelezőivel
               és az általa kezelt más vagyonok hitelezőivel szemben a kedvezményezett és
               a vagyonrendelő is felléphetnek, kérve a kezelt vagyon elkülönítését.

6:314. §       [A kedvezményezett és hitelezőinek igénye]
          (1)  A kedvezményezett a szerződés szerint igényelheti a vagyonkezelőtől a
               kezelt vagyon és annak hasznai kiadását.
          (2)  A kedvezményezett hitelezői attól kezdve támaszthatnak igényt a
               kedvezményezett vagyontárgyaira, amikor e vagyontárgyaknak vagy azok
               hasznainak a kedvezményezett részére való kiadása esedékessé vált.

6:315. §       [Ellenőrzési jog]
               A vagyonrendelő és a kedvezményezett ellenőrizheti a vagyonkezelőnek a
               vagyonkezelés körébe eső tevékenységét. Az ellenőrzéssel járó költségek a
               vagyonrendelőt, illetve a kedvezményezettet terhelik.

6:316. §       [Utasítási jog hiánya]
               A vagyonkezelőt a vagyonrendelő és a kedvezményezett nem utasíthatja; az e
               tilalomba ütköző utasítás semmis.

6:317. §       [A vagyonkezelővel szembeni fokozott követelmény]
          (1)  A vagyonkezelő a jogviszony bizalmi jellegéből fakadó fokozott
               követelményeknek megfelelően, a kedvezményezett érdekeinek elsődleges
               figyelembevétele mellett köteles eljárni.
          (2)  A vagyonkezelő a kereskedelmi ésszerűség követelményei szerint köteles a
               kezelt vagyont az előre láthatóan fenyegető kockázatokkal szemben megóvni.

6:318. §       [A vagyonkezelő rendelkezési joga]
          (1)  A vagyon kezelése magában foglalja a vagyonkezelőre átruházott
               tulajdonjogból, más jogokból és követelésekből fakadó jogosultságok
               gyakorlását és az azokból fakadó kötelezettségek teljesítését.
          (2)  A vagyonkezelő a szerződésben foglalt feltételek szerint és korlátok között
               rendelkezhet a kezelt vagyonba tartozó vagyontárgyakkal.
          (3)  Ha a vagyonkezelő a (2) bekezdésben foglalt kötelezettségét megsérti és
               jogosulatlanul ruház át harmadik személyre a kezelt vagyonhoz tartozó
               vagyontárgyat, a vagyonrendelő és a kedvezményezett jogosult azt a kezelt
               vagyon számára visszakövetelni, ha a harmadik személy nem volt jóhiszemű
               vagy nem visszterhesen szerzett. Ezt a szabályt kell megfelelően alkalmazni
               a kezelt vagyontárgy jogosulatlan megterhelése esetén.

6:319. §       [Titoktartási kötelezettség]
          (1)  A vagyonkezelő köteles titokban tartani minden olyan tényt, tájékoztatást
               és egyéb adatot, amelyről vagyonkezelői megbízatása keretében vagy annak
               kapcsán szerzett tudomást. E kötelezettsége független a vagyonkezelői
               jogviszony létrejöttétől, és fennmarad a bizalmi vagyonkezelési megbízatás
               megszűnése után is.
          (2)  A titoktartási kötelezettség alól a vagyonrendelő és jogutódja felmentést
               adhat.

6:320. §       [Tájékoztatási és számadási kötelezettség]
          (1)  A vagyonkezelő a vagyonrendelő vagy a kedvezményezett kérésére köteles
               tájékoztatást adni a kezelt vagyonról. A tájékoztatásnak ki kell terjednie
               különösen a kezelt vagyon tényleges és várható gyarapodására, a kezelt
               vagyonba tartozó vagyoni elemekre, azok értékére, továbbá a kezelt vagyon
               terhére vállalt kötelezettségekre.
          (2)  A vagyonkezelő kérésre köteles a vagyonkezelésről számot adni, és a kezelt
               vagyonnal a vagyonrendelő, illetve a kedvezményezett felé elszámolni.
          (3)  A tájékoztatási és a számadási kötelezettség teljesítésével kapcsolatos
               költségek a vagyonrendelőt, illetve a kedvezményezettet terhelik.

6:321. §       [A vagyonkezelő felelőssége a vagyonrendelővel és a kedvezményezettel
          szemben]
          (1)  A vagyonkezelő kötelezettségeinek megszegéséért a szerződésszegésért való
               kártérítési felelősség általános szabályai szerint felel a
               vagyonrendelővel, illetve a kedvezményezettel szemben.
          (2)  Ha a vagyonkezelő feladatát ellenszolgáltatás nélkül látja el,
               felelősségére az ingyenes szerződések megszegéséért való kártérítési
               felelősség szabályait kell alkalmazni.
          (3)  A vagyonrendelő és a kedvezményezett követelheti annak a vagyoni előnynek a
               kezelt vagyon részeként való kezelését, amelyhez a vagyonkezelő a
               vagyonkezelésből fakadó kötelezettségeinek megsértésével jut.

6:322. §       [A vagyonkezelő költség- és díjigénye]
          (1)  Ha a vagyonkezelő feladatát ingyenesen látja el, a vagyonkezeléssel járó
               szokásos költségei megtérítését is igényelheti.
          (2)  A vagyonkezelő a díjának és indokolt költségeinek megfizetésére vonatkozó,
               továbbá a vagyonkezelési jogviszonyból fakadó egyéb követelését a kezelt
               vagyonból közvetlenül kielégítheti.

6:323. §       [A vagyonkezelő felelőssége harmadik személyekkel szemben a vállalt
          kötelezettségekért]
          (1)  A vagyonkezelő a kezelt vagyonnal felel a vállalt kötelezettségek
               teljesítéséért.
          (2)  A vagyonkezelő saját vagyonával korlátlanul felel a kezelt vagyon terhére
               vállalt kötelezettségekből eredő követelések teljesítéséért, ha azok a
               kezelt vagyonból nem elégíthetők ki, és a másik fél nem tudta és nem is
               kellett hogy tudja, hogy a vagyonkezelő kötelezettségvállalása túlterjed a
               kezelt vagyon keretein.

6:324. §       [Több vagyonkezelő]
          (1)  Ha a vagyonrendelő több vagyonkezelőt jelöl ki, a vagyonkezelők együttesen
               járnak el és közösen döntenek.
          (2)  Ha a vagyonkezelőknek kötelezettségvállalásaikért saját vagyonukkal is
               helyt kell állniuk, közös döntéseikért harmadik személyekkel szemben
               egyetemlegesen felelnek.
          (3)  A bizalmi vagyonkezelésből fakadó kötelezettségek megsértéséért több
               vagyonkezelő a vagyonrendelővel és a kedvezményezettel szemben
               egyetemlegesen felel.

6:325. §       [Változás a felek személyében]
          (1)  A vagyonrendelő a vagyonkezelőt a megbízatásból másik vagyonkezelő egyidejű
               kijelölése mellett bármikor visszahívhatja.
          (2)  Ha a vagyonrendelő meghal vagy jogutód nélkül megszűnik, és a kezelt
               vagyonnak nincs másik vagyonrendelője, a vagyonkezelőt a megbízatásból a
               kedvezményezett kérelmére a bíróság másik vagyonkezelő egyidejű kijelölése
               mellett visszahívhatja, ha a vagyonkezelő súlyosan megszegte a szerződést.
          (3)  Több kedvezményezett ezt a jogot együttesen gyakorolhatja, azzal, hogy
               bármelyikük kérelmére a bíróság határoz a vagyonkezelői megbízatás
               megszűnéséről és új vagyonkezelő kijelöléséről. A bíróság nem jelölheti ki
               vagyonkezelőnek azt a személyt, aki ellen valamennyi kedvezményezett
               tiltakozik.
          (4)  A vagyonrendelő a halála vagy jogutód nélküli megszűnése esetére a
               szerződésben kijelölheti a vagyonrendelőt megillető jogok gyakorlására
               jogosult és a vagyonrendelőt terhelő kötelezettségek teljesítésére köteles
               személyt. A kijelölésnek a vagyonkezelőhöz intézett nyilatkozattal történő
               elfogadása esetén a kijelölt személyt a vagyonrendelő jogai és
               kötelezettségei illetik meg, illetve terhelik abban a körben, amelyben a
               szerződés e jogait és kötelezettségeit nem korlátozta.

6:326. §       [A bizalmi vagyonkezelés megszűnése]
          (1)  A bizalmi vagyonkezelés megszűnik, ha
               a)   a kezelt vagyon elfogy;
               b)   a vagyonkezelő a vagyonkezelést felmondja, a felmondást követő három
                    hónap elteltével;
               c)   a kezelt vagyonnak három hónapot meghaladó ideig nincs vagyonkezelője,
                    a vagyonkezelői megbízás megszűnésének időpontjában;
               d)   a vagyonrendelő volt az egyetlen kedvezményezett, az ő halálának
                    időpontjában.
               e)   a vagyonrendelő a határozatlan időre kötött szerződést – annak eltérő
                    rendelkezése hiányában – felmondja.
          (2)  A vagyonkezelő a felmondásnál is a kedvezményezett érdekeinek elsődleges
               figyelembevétele mellett köteles eljárni.
          (3)  A határozatlan időtartamra vagy az ötven évnél hosszabb határozott
               időtartamra létesített bizalmi vagyonkezelési jogviszony ötven év
               elteltével megszűnik. Az ettől eltérő kikötés semmis.
          (4)  A bizalmi vagyonkezelés nem szűnik meg azzal, hogy a vagyonrendelő a
               vagyonkezelő jogutódjává válik.
          (5)  A bizalmi vagyonkezelés nem szűnik meg a vagyonrendelő, a vagyonkezelő vagy
               a kedvezményezett halálával vagy megszűnésével.

6:327. §       [Elszámolási kötelezettség]
          (1)  A bizalmi vagyonkezelés megszűnése esetén a vagyonkezelőt a kezelt
               vagyonnal kapcsolatos elszámolási és tájékoztatási kötelezettség továbbra
               is a bizalmi vagyonkezelés fennállása alatti tartalommal terheli.
          (2)  Ha a bizalmi vagyonkezelés megszűnése a kezelt vagyont veszélyezteti, a
               vagyonkezelő az elszámolásig köteles megtenni a bizalmi vagyonkezelés
               tartalma szerint szükséges intézkedéseket.

6:328. §       [A kezelt vagyon kiadása]
          (1)  A vagyonkezelő a vagyonkezelői megbízatásának megszűnésével köteles a
               kezelt vagyont a vagyonrendelő által kijelölt további vagy új
               vagyonkezelőnek, ilyen hiányában a vagyonrendelőnek kiadni.
          (2)  Ha a vagyonkezelő jogutód nélkül szűnik meg, a kezelt vagyon a vagyonkezelő
               megszűnésével átszáll a vagyonrendelő által kijelölt további vagy új
               vagyonkezelőre, ilyen hiányában a vagyonkezelő megszűnésével visszaszáll a
               vagyonrendelőre.
          (3)  A kezelt vagyon terhére vállalt kötelezettségek a kezelt vagyon részeként
               háramlanak a további vagy új vagyonkezelőre, ilyen hiányában a
               vagyonrendelőre.
          (4)  Több vagyonrendelő esetén a vagyonrendelők a kezelt vagyonhoz való
               hozzájárulás arányában válnak a visszaháramlott vagyon jogosultjává, és
               ugyanilyen arányban terhelik őket a kezelt vagyon részeként visszaháramlott
               kötelezettségek; a kezelt vagyon hitelezőivel szemben helytállási
               kötelezettségük egyetemleges.
          (5)  Ha a vagyon kiadásáról a szerződés a vagyonkezelői tisztségben való
               jogutódlás formájában rendelkezik, a jogoknak és kötelezettségeknek a
               jogutód vagyonkezelőre való átszállására az (1)–(4) bekezdésben foglalt
               szabályokat kell megfelelően alkalmazni.

6:329. §       [Bizalmi vagyonkezelés létesítése egyoldalú jogügylettel]
          (1)  Ha a vagyonrendelő és a vagyonkezelő személye megegyezik, a bizalmi
               vagyonkezelés a vagyonrendelő közokiratba foglalt visszavonhatatlan
               egyoldalú nyilatkozatával jön létre.
          (2)  Végrendelettel alapított bizalmi vagyonkezelési jogviszony a vagyonkezelővé
               való kijelölésnek a vagyonkezelő által a végrendeletben meghatározott
               tartalommal történő elfogadásával a vagyonrendelő halálának időpontjára
               visszamenő hatállyal jön létre.
          (3)  Az egyoldalú jogügylettel létesített bizalmi vagyonkezelési jogviszonyokra
               a bizalmi vagyonkezelési szerződés szabályait kell megfelelően alkalmazni.

6:330. §       [A megbízás szabályainak alkalmazása]
               E fejezet eltérő rendelkezésének hiányában a bizalmi vagyonkezelésre a
               megbízási szerződés szabályait kell megfelelően alkalmazni.

XVII. CÍM
A HASZNÁLATI SZERZŐDÉSEK

XLIV. FEJEZET
A bérleti szerződés

1. A bérleti szerződés általános szabályai

6:331. §       [Bérleti szerződés]
          (1)  Bérleti szerződés alapján a bérbeadó meghatározott dolog időleges
               használatának átengedésére, a bérlő a dolog átvételére és bérleti díj
               fizetésére köteles.
          (2)  A jogok időleges gyakorlásának más személy részére ellenérték fejében
               történő átengedésére a dologbérlet szabályait kell megfelelően alkalmazni.

6:332. §       [A bérbeadó szavatossága]
          (1)  A bérbeadó szavatol azért, hogy a bérelt dolog a bérlet egész tartama alatt
               szerződésszerű használatra alkalmas, és megfelel a szerződés előírásainak.
               Erre a szavatosságra a hibás teljesítés miatti szavatosság szabályait azzal
               az eltéréssel kell alkalmazni, hogy a bérlőt az elállás helyett a felmondás
               joga illeti meg, kicserélést pedig nem követelhet.
          (2)  A bérbeadó szavatol azért, hogy harmadik személynek nincs a bérelt dologra
               vonatkozóan olyan joga, amely a bérlőt a használatban korlátozza vagy
               megakadályozza. Erre a kötelezettségre a jogszavatosság szabályait azzal az
               eltéréssel kell alkalmazni, hogy a bérlő elállás helyett a szerződést
               felmondhatja.
          (3)  Ha a bérelt dolog lakás vagy emberi tartózkodás céljára szolgáló más
               helyiség, és az olyan állapotban van, hogy használata az egészséget
               veszélyezteti, a bérlő a szerződést felmondhatja akkor is, ha erről a
               tényről a szerződés megkötésekor vagy a dolog birtokbavételének
               időpontjában tudott vagy tudnia kellett. Erről a jogról a bérlő érvényesen
               nem mondhat le.

6:333. §       [A dolog használata]
          (1)  A bérlő a dolgot rendeltetésének és a szerződésnek megfelelően
               használhatja.
          (2)  A bérbeadó a bérlő szükségtelen háborítása nélkül jogosult ellenőrizni a
               használatot.
          (3)  Ha a bérlő a bérbeadó felhívása ellenére folytatja a nem rendeltetésszerű
               vagy a szerződésnek egyébként nem megfelelő használatot, a bérbeadó
               felmondhatja a szerződést.
          (4)  Ha a bérlő a dolgot jogosulatlanul alakította át, a bérbeadó felhívására
               köteles az eredeti állapotot helyreállítani.

6:334. §       [A használat átengedése harmadik személy részére]
          (1)  A bérelt dolgot a bérlő a bérbeadó hozzájárulásával jogosult albérletbe
               vagy harmadik személy használatába adni.
          (2)  Ha a bérlő a dolgot a bérbeadó hozzájárulásával adta albérletbe vagy más
               használatába, az albérlő és a használó magatartásáért úgy felel, mintha a
               dolgot maga használta volna.
          (3)  Ha a bérlő a dolgot a bérbeadó hozzájárulása nélkül adja albérletbe vagy
               engedi át másnak használatra, azokért a károkért is felel, amelyek e nélkül
               nem következtek volna be.

6:335. §       [Költségviselés]
          (1)  A dolog fenntartásával járó kisebb költségeket a bérlő, a többi költséget
               és a dologgal kapcsolatos terheket a bérbeadó viseli.
          (2)  A bérlő köteles a bérbeadót értesíteni, ha a dolgot károsodás veszélye
               fenyegeti vagy a bérbeadót terhelő munkálatok elvégzésének szükségessége
               merül fel.
          (3)  A bérbeadó jogosult arra, hogy az őt terhelő munkákat elvégezze, és a
               dolgot fenyegető károk elhárításához szükséges intézkedéseket megtegye.
          (4)  A bérlő a bérbeadót terhelő munkálatokat a bérbeadó helyett és költségére
               elvégezheti, ha azokat a bérbeadó nem végzi el.

6:336. §       [A bérleti díj]
          (1)  A bérlő a bérleti díjat havonta előre köteles megfizetni. Ha a bérleti
               szerződés egy hónapnál rövidebb időre jön létre, a bérleti díj a szerződés
               megkötésekor esedékes.
          (2)  Arra az időre, amely alatt a bérlő a dolgot a saját érdekkörén kívül
               felmerült okból nem használhatja, bérleti díj nem jár.
          (3)  A bérleti díj vagy a bérlőt terhelő költségek és terhek megfizetésének
               elmulasztása esetén a bérbeadó jogosult a szerződést felmondani, ha a
               bérlőt megfelelő határidő tűzésével és a következményekre való
               figyelmeztetéssel a fizetésre felszólította, és a bérlő e határidő
               elteltéig sem fizetett.

6:337. §       [Törvényes zálogjog]
          (1)  Ingatlan bérbeadóját zálogjog illeti a bérleti díj és a költségek erejéig a
               bérlőnek a bérlemény területén levő vagyontárgyain.
          (2)  A bérbeadó mindaddig, amíg zálogjoga fennáll, megakadályozhatja a
               zálogjoggal terhelt vagyontárgyak elszállítását.
          (3)  Ha a bérlő kifogásolja a zálogjog fennállását, terjedelmét vagy azt, hogy a
               bérbeadó a követelésére teljes fedezetet nyújtó vagyontárgyakon felül más
               vagyontárgyak elszállítását is megakadályozta, a bérbeadó nyolc napon belül
               köteles zálogjogát bírósági úton érvényesíteni. Ha ezt elmulasztja,
               zálogjoga megszűnik.
          (4)  Ha a bérlő a zálogjoggal terhelt dolgot a bérbeadó engedélye nélkül
               elszállítja, és más megfelelő biztosítékot nem nyújt, a bérbeadó
               követelheti a dolognak a bérlő költségén való visszaszállítását. A dolog
               visszaszállításával a zálogjog feléled.

6:338. §       [A határozott idejű bérlet megszűnése és a dolog elpusztulása]
          (1)  Ha a határozott időre kötött bérleti szerződésben megállapított idő eltelte
               után a bérlő a dolgot tovább használja, és ez ellen a bérbeadó a
               szerződésben megállapított idő elteltétől számított tizenöt napos jogvesztő
               határidőn belül nem tiltakozik, a határozott időre kötött szerződés
               határozatlan időtartamúvá alakul át.
          (2)  Megszűnik a szerződés, ha a dolog elpusztul.

6:339. §       [A bérleti jogviszony megszüntetése rendes felmondással]
          (1)  A határozatlan időre kötött szerződést bármelyik fél rendes felmondással
               felmondhatja
               a)   napi bérleti díj kikötése esetén bármikor, egyik napról a másikra;
               b)   heti bérleti díj kikötése esetén a hét végére, legkésőbb a hét első
                    napján;
               c)   havi bérleti díj kikötése esetén a hónap végére, legkésőbb a hónap
                    tizenötödik napjáig;
               d)   hosszabb időszakra kikötött bérleti díj esetén a szerződésben
                    meghatározott időszak végére, legkésőbb az azt megelőző harmincadik
                    napig.
          (2)  A határozott időre kötött szerződést bármelyik fél rendes felmondással
               felmondhatja a törvényes felmondási idő betartásával idő előtt gyakorolható
               felmondási jog esetén a hónap végére, legkésőbb a hónap tizenötödik
               napjáig.
          (3)  Ha a felmondás nem az (1) bekezdésben meghatározott határidő betartásával
               történik, a bérleti jogviszonyt a felmondás közlését követő bérleti időszak
               végére felmondottnak kell tekinteni.
          (4)  A bérlő örökösei a határozott időre kötött bérleti szerződést harminc napon
               belül rendes felmondással felmondhatják. A felmondási időt
               a)   ha hagyatéki eljárásra nem került sor, az örökhagyó halálától;
               b)   hagyatéki eljárás esetén a teljes hatályú hagyatékátadó végzés
                    jogerőre emelkedésének napjától;
               c)   öröklési per esetén a bírósági ítélet jogerőre emelkedésének napjától
               kell számítani.

6:340. §       [A bérelt dolog átruházása]
          (1)  A bérlő köteles megengedni, hogy aki a dolgot meg kívánja venni, azt a
               bérlő szükségtelen háborítása nélkül megtekinthesse.
          (2)  Ha a bérbeadó a bérleti szerződés megkötését követően a bérbe adott dolog
               tulajdonjogát átruházza, a tulajdonos személyében bekövetkezett változással
               a bérleti szerződésből fakadó jogok és kötelezettségek tekintetében az új
               tulajdonos lép a bérbeadó helyébe. A bérbeadó és az új tulajdonos a
               bérlővel szemben egyetemlegesen kötelesek helytállni a bérbeadót a bérleti
               szerződés alapján terhelő kötelezettségek teljesítéséért.
          (3)  A bérbe adott dolog új tulajdonosa a határozott időre kötött bérletet
               felmondhatja, ha őt a bérlő a bérleti viszony fennállása vagy lényeges
               feltételei tekintetében megtévesztette.

6:341. §       [A felek jogai és kötelezettségei a bérlet megszűnésénél]
          (1)  A bérlő a bérlet megszűnése előtt köteles megengedni, hogy az, aki a dolgot
               bérbe kívánja venni, azt megfelelő időben és módon megtekinthesse.
          (2)  A bérlet megszűnése után a bérlő köteles a dolgot a bérbeadónak visszaadni;
               a bérbeadóval szemben fennálló, a bérleti jogviszonyból keletkezett
               követeléseinek kiegyenlítéséig azonban a dolgot annak használata nélkül
               visszatarthatja.
          (3)  Ha a bérlő a dolgot jogosulatlanul tartja vissza, a visszatartás idejére a
               szerződés alapján kikötött bérleti díjat köteles megfizetni, ezt
               meghaladóan pedig minden olyan kárért felel, amely e nélkül nem következett
               volna be.
          (4)  A bérlő mindazt, amit a saját költségén a dologra felszerelt, a dolog
               épségének sérelme nélkül leszerelheti.

2. A lakásbérleti szerződés

6:342. §       [Lakásbérleti szerződés]
               Ha a szerződés tárgya lakás céljára szolgáló ingatlan, a bérleti
               szerződésre vonatkozó rendelkezéseket az alábbi eltérésekkel kell
               alkalmazni.

6:343. §       [A bérleti díj biztosítéka]
               Ha a felek megállapodása alapján a bérlő a bérleti szerződésből fakadó
               kötelezettségeinek biztosítékául a bérbeadó részére meghatározott
               pénzösszeget köteles fizetni, és ez az összeg meghaladja a havi bérleti díj
               háromszorosát, a túlzott mértékű biztosítékot a bérlő kérelmére a bíróság
               mérsékelheti.

6:344. §       [A bérbeadó karbantartási kötelezettsége]
               A bérbeadó a karbantartási kötelezettségét
               a)   életveszélyt okozó, az épület állagát veszélyeztető, továbbá a lakás
                    vagy a szomszédos lakás rendeltetésszerű használatát lényegesen
                    akadályozó hibák esetén késedelem nélkül;
               b)   egyéb esetben az épület karbantartásával vagy felújításával
                    egyidejűleg
               köteles teljesíteni.

6:345. §       [A bérlő elviteli joga]
          (1)  A bérlő nem gyakorolhatja az elviteli jogát, ha a bérbeadó az elviteli jog
               megváltása fejében megfelelő kártalanítást ajánl fel, és az a bérlő
               lényeges jogi érdekét nem sérti.
          (2)  A bérlőt megillető elviteli jogot a felek a szerződésben az ezzel járó
               hátrány megfelelő kiegyenlítése mellett zárhatják ki vagy korlátozhatják.
               Ezt a szabályt kell alkalmazni a megtérítési igény kizárására vagy
               korlátozására is.

6:346. §       [A bérlő tűrési kötelezettsége]
          (1)  A bérlő köteles tűrni, hogy a bérbeadó a lakás állagának megóvásához
               szükséges munkálatokat elvégezze.
          (2)  A lakás korszerűsítéséhez szükséges munkálatok elvégzésének tűrésére a
               bérlő nem köteles, kivéve, ha azok – az elvégzendő munkára, az építészeti
               következményekre és a bérlő várható kiadásaira tekintettel – a lakás
               használatát jelentősen nem korlátozzák.
          (3)  A bérbeadó a bérlőt a (2) bekezdés szerinti munkálatok megkezdése előtt
               megfelelő időben köteles a tervezett munkálatokról és azok várható
               időtartamáról írásban tájékoztatni. A bérlő a bérleti szerződést az
               értesítés kézhezvételét követő hónap utolsó napjáig felmondhatja.

6:347. §       [Rendes felmondás]
          (1)  A határozatlan időre kötött szerződést bármelyik fél a hónap tizenötödik
               napjáig a következő hónap végére mondhatja fel.
          (2)  Ha a felmondás nem az (1) bekezdésben meghatározott határidő betartásával
               történik, a bérleti jogviszonyt a felmondás közlését követő második hónap
               végére felmondottnak kell tekinteni.

6:348. §       [Felmondás szerződésszegés miatt]
          (1)  A lakásbérleti jogviszonyt a bérbeadó a bérlő előzetes felszólítását
               követően, legalább tizenötnapos felmondási idővel, a felmondást követő
               hónap utolsó napjára felmondhatja, ha a bérlő vagy a vele együttlakó
               személy a bérbeadóval vagy a szomszédokkal szemben az együttélés
               követelményeivel kirívóan ellentétes magatartást tanúsít; vagy a lakást
               vagy a közös használatra szolgáló területet nem rendeltetésszerűen vagy nem
               szerződésszerűen használja.
          (2)  A felmondást nem kell előzetes felszólításnak megelőznie, ha a kifogásolt
               magatartás olyan súlyos, hogy a bérbeadótól a szerződés fenntartását nem
               lehet elvárni. A felmondást a tudomásszerzéstől számított nyolc napon belül
               kell közölni.

XLV. FEJEZET
A haszonbérleti szerződés

6:349. §       [Haszonbérleti szerződés]
          (1)  Haszonbérleti szerződés alapján a haszonbérlő hasznot hajtó dolog időleges
               használatára vagy hasznot hajtó jog gyakorlására és hasznainak szedésére
               jogosult, és köteles ennek fejében haszonbért fizetni.
          (2)  A haszonbérleti szerződést írásba kell foglalni.

6:350. §       [A rendes gazdálkodás követelményeinek érvényesítése]
          (1)  A haszonbérlő a dolog hasznainak szedésére a rendes gazdálkodás
               szabályainak megfelelően jogosult.
          (2)  Termőföld haszonbérlője köteles a földet rendeltetésének megfelelően
               megművelni, és ennek során gondoskodni arról, hogy a föld termőképessége
               fennmaradjon.

6:351. §       [Költségviselési szabályok]
          (1)  A haszonbérlet tárgyát képező dolog fenntartásához szükséges felújítás és
               javítás, továbbá a dologgal kapcsolatos terhek viselése a haszonbérlőt
               terheli.
          (2)  A rendkívüli felújítás és javítás a haszonbérbeadót terheli.

6:352. §       [A haszonbér megfizetése]
          (1)  A haszonbért időszakonként utólag kell megfizetni.
          (2)  A haszonbérlő arra az évre, amelyben elemi csapás vagy más rendkívüli
               esemény miatt az átlagos termés kétharmada sem termett meg, méltányos
               haszonbérmérséklést vagy haszonbér-elengedést igényelhet. Erre irányuló
               igényét köteles még a termés betakarítása előtt a haszonbérbeadóval
               közölni.
          (3)  A mérsékelt vagy elengedett haszonbér utólag nem követelhető.

6:353. §       [Törvényes zálogjog]
          (1)  A haszonbérbeadót a haszonbér biztosítására a dolog hasznain és a
               haszonbérlőnek a haszonbérelt területen levő dolgain zálogjog illeti meg.
          (2)  A haszonbérbeadót az (1) bekezdésben foglaltak szerint megillető zálogjogra
               az ingatlan bérbeadóját megillető zálogjog szabályait kell alkalmazni.

6:354. §       [A haszonbérlet felmondása]
          (1)  A határozatlan időre kötött mezőgazdasági haszonbérleti szerződést hat
               hónapos felmondással a gazdasági év végére lehet megszüntetni. Más dolog
               vagy jog haszonbérlete esetén a felmondási időre a bérleti szerződés
               felmondására vonatkozó szabályokat kell alkalmazni.
          (2)  A haszonbérbeadó felmondhatja a haszonbérletet akkor is, ha a haszonbérlő
               felhívás ellenére sem műveli meg a termőföldet, vagy olyan gazdálkodást
               folytat, amely súlyosan veszélyezteti a termelés eredményességét, a
               termőföld termőképességét, az állatállományt vagy a felszerelést.
          (3)  A haszonbérlő örökösei a mezőgazdasági haszonbérletet harminc napon belül a
               gazdasági év végére akkor is felmondhatják, ha az örökhagyó a gazdasági év
               végét megelőző hat hónapon belül halt meg. A felmondási időt
               a)   ha hagyatéki eljárásra nem került sor, az örökhagyó halálától;
               b)   hagyatéki eljárás esetén a teljes hatályú hagyatékátadó végzés
                    jogerőre emelkedésének napjától;
               c)   öröklési per esetén a bírósági ítélet jogerőre emelkedésének napjától
               kell számítani.

6:355. §       [Dolog visszaadása mezőgazdasági haszonbérlet esetén]
               A mezőgazdasági haszonbérlet megszűntével a termőföldet és a többi
               haszonbérelt dolgot olyan állapotban kell visszaadni, hogy a termelést
               folytatni lehessen.

6:356. §       [A bérlet szabályainak alkalmazása]
               E fejezet eltérő rendelkezésének hiányában a haszonbérletre a bérleti
               szerződés szabályait kell megfelelően alkalmazni.

XLVI. FEJEZET
A haszonkölcsön-szerződés

6:357. §       [Haszonkölcsön-szerződés]
          (1)  Haszonkölcsön-szerződés alapján a kölcsönadó meghatározott dolog időleges
               használatának ingyenes átengedésére, a kölcsönvevő a dolog átvételére
               köteles.
          (2)  A szerződés teljesítését a kölcsönadó megtagadhatja, ha bizonyítja, hogy a
               szerződés megkötése után a saját vagy a kölcsönvevő körülményeiben vagy a
               kölcsönvevőhöz fűződő viszonyában olyan lényeges változás állott be, hogy a
               szerződés teljesítése tőle nem várható el. Megtagadhatja a kölcsönadó a
               szerződés teljesítését akkor is, ha a szerződés megkötése után olyan
               körülmények következtek be, amelyek miatt felmondásnak van helye.
          (3)  A jogok időleges gyakorlásának más személy részére történő ingyenes
               átengedésére a haszonkölcsön szabályait kell megfelelően alkalmazni.

6:358. §       [A haszonkölcsönbe adott dolog használata, hasznainak szedése]
          (1)  A kölcsönvevő a dolgot rendeltetésének és a szerződésnek megfelelően
               használhatja.
          (2)  A dolgot a kölcsönvevő a kölcsönadó hozzájárulásával jogosult harmadik
               személy használatába adni.
          (3)  Ha a kölcsönvevő a dolgot a kölcsönadó hozzájárulásával adta más
               használatába, a használó magatartásáért úgy felel, mintha a dolgot maga
               használta volna.
          (4)  Ha a kölcsönvevő a dolgot a kölcsönadó hozzájárulása nélkül engedi át
               másnak használatra, azokért a károkért is felel, amelyek e nélkül nem
               következtek volna be.
          (5)  A dolog haszna a kölcsönadót illeti.
          (6)  A kölcsönvevőt terhelik a dolog fenntartásának költségei, a dologra
               fordított egyéb költségeit a megbízás nélküli ügyvitel szabályai szerint
               követelheti.

6:359. §       [A haszonkölcsön megszűnte]
          (1)  A haszonkölcsön megszűnik
               a)   a dolog visszaadásával;
               b)   a kölcsönvevő halálával.
          (2)  A határozatlan időre kötött haszonkölcsön-szerződést a kölcsönadó tizenöt
               napra felmondhatja. A kölcsönadó halála esetén örököse a felmondás jogát
               akkor is gyakorolhatja, ha felmondásnak egyébként nem volna helye.
          (3)  A kölcsönvevő a dolog visszaadását bármikor felajánlhatja; a kölcsönadó a
               dolog visszavételét alapos ok nélkül nem tagadhatja meg.
          (4)  A kölcsönadó felmondhatja a szerződést, ha
               a)   a haszonkölcsön meghatározott célja lehetetlenné vált;
               b)   a kölcsönvevő a dolgot rongálja, nem rendeltetésszerűen vagy nem
                    szerződésszerűen használja, engedély nélkül harmadik személy
                    használatába adja, vagy egyébként fennáll a veszély, hogy a dolgot a
                    kölcsönvevő nem fogja épségben visszaadni;
               c)   a felek között a viszony a kölcsönvevő magatartása következtében
                    megromlott;
               d)   a szerződéskötéskor nem ismert oknál fogva a kölcsönadónak szüksége
                    van a dologra.

XVIII. CÍM
A LETÉTI SZERZŐDÉSEK

XLVII. FEJEZET
A letéti szerződés általános szabályai

6:360. §       [Letéti szerződés]
               Letéti szerződés alapján a letéteményes a szerződésben meghatározott ingó
               dolog megőrzésére és annak a szerződés megszűnésekor történő visszaadására,
               a letevő díj fizetésére köteles.

6:361. §       [A letett dolog használata, másra bízása, hasznainak szedése, kezelése]
          (1)  A letéteményes köteles a letett dolgot saját vagyonától és más letevő által
               letett dologtól elkülönítve őrizni és nyilvántartani.
          (2)  A letéteményes köteles a letett dolgot kezelni, ha a letett dolog
               természete azt szükségessé teszi. A letett dolog kezelésére a megbízás
               szabályait kell alkalmazni.
          (3)  A letéteményes a letett dolgot nem használhatja, nem hasznosíthatja, más
               személy birtokába vagy őrizetébe nem adhatja, kivéve, ha ez a letevőnek
               károsodástól való megóvása érdekében szükséges. E tilalom megszegése esetén
               felelős minden kárért, amely e nélkül nem következett volna be.
          (4)  A letéteményes köteles a letett dolog hasznait beszedni, ha a dolog
               természeténél fogva hasznot hajt. A letéteményes a beszedett hasznokkal
               köteles a letevőnek elszámolni. A beszedett hasznokat a letéteményes
               jogosult a költségei fedezésére fordítani, az ezt meghaladó hasznokat a
               letéteményes köteles a letevőnek kiadni.

6:362. §       [A dolog átvételének megtagadása]
               A dolog átvételét a letéteményes megtagadhatja, ha olyan körülmények
               következnek be, amelyeknél fogva határozott idejű letéti szerződés esetén a
               szerződés felmondására lenne jogosult.

6:363. §       [Törvényes zálogjog]
               A letéteményest díja és költségei biztosítására zálogjog illeti meg a
               letevőnek azokon a vagyontárgyain, amelyek a letét következtében kerültek
               birtokába.

6:364. §       [A letét megszűnése]
          (1)  A letevő jogosult a szerződést bármikor felmondani.
          (2)  Ha a felek abban állapodnak meg, hogy a letéteményes a letett dolgot a
               szerződésben meghatározott feltételek bekövetkezése vagy a szerződés
               megszűnése esetén a szerződésben meghatározott harmadik személy részére
               köteles kiadni, a letevő a szerződést a szerződésben meghatározott személy
               hozzájárulásával mondhatja fel.
          (3)  A határozatlan idejű letéti szerződést a letéteményes tizenöt napi
               felmondással felmondhatja.
          (4)  A határozott idejű letéti szerződést a letéteményes akkor mondhatja fel, ha
               a dolog biztonsága veszélyben van, vagy ha a dolog őrizetét nem
               foglalkozása körében látja el, és a szerződéskötéskor általa nem ismert
               olyan körülmények következtek be, amelyek a dolog további őrizetét számára
               nagymértékben megnehezítik.
          (5)  Ha a letét a szerződésből megállapítható idő eltelte előtt szűnik meg, a
               letevő a díj arányos részét köteles megfizetni.
          (6)  A letéteményes a letett dolgot azon a helyen köteles visszaadni, ahol
               őriznie kellett. Ha a letevő a dolog visszavételét megtagadja, a megbízás
               nélküli ügyvitel szabályait kell alkalmazni.

6:365. §       [Ingyenes letét]
          (1)  E fejezet rendelkezéseit megfelelően alkalmazni kell az olyan letéti
               szerződésre, amely alapján a letevő ellenszolgáltatás nyújtására nem
               köteles.
          (2)  A szükséges költségek megtérítését a letéteményes akkor is követelheti, ha
               a letét egyébként ingyenes.
          (3)  Ingyenes letét esetén a letéteményes a szerződésen kívüli károkozásért való
               felelősség szabályai szerint felel azért a kárért, amelyet a letevő a
               letett dolog elveszése, elpusztulása vagy megrongálódása folytán szenved.

XLVIII. FEJEZET
A gyűjtő és a rendhagyó letéti szerződés

6:366. §       [Gyűjtő letéti szerződés]
          (1)  Ha a letét tárgya helyettesíthető dolog és a szerződés alapján a
               letéteményes jogosult több letevő azonos fajtájú és minőségű,
               helyettesíthető dolgát együtt őrizni, anélkül, hogy azokat letevők szerint
               elkülönítené vagy egyedileg megkülönböztetné, a letevőknek közös tulajdona
               keletkezik a letétben lévő azonos fajtájú és minőségű, helyettesíthető
               dolgokon, és a letét megszűnésekor a letéteményes a letevő tulajdoni
               hányadának megfelelő mennyiségű, a letett dologgal azonos fajtájú és
               minőségű dolog kiadására köteles.
          (2)  A tulajdoni hányad szerinti mennyiség kiadásához a többi tulajdonostárs
               beleegyezése nem szükséges.
          (3)  A gyűjtő letétben lévő értékpapírt a letéteményes a letevő hozzájárulása
               nélkül is alletétbe adhatja a letéti szolgáltatás nyújtására jogosult
               befektetési szolgáltatónak vagy elszámolóháznak.

6:367. §       [Rendhagyó letéti szerződés]
               Ha a letét tárgya helyettesíthető dolog és a szerződés alapján a
               letéteményest megilleti a letett dolog használatának és az azzal való
               rendelkezésnek a joga, a letéteményes tulajdonjogot szerez és a letét
               lejáratakor ugyanolyan fajtájú és minőségű dolgot ugyanolyan mennyiségben
               köteles a letevőnek visszaadni.

6:368. §       [Számlavezetési kötelezettség gyűjtő és rendhagyó letét esetén]
               Ha a letéteményes a gyűjtő és a rendhagyó letétben lévő értékpapírokról a
               letevő számára értékpapír letéti számla vezetésére köteles, az értékpapír
               átruházására és megterhelésére a dematerializált értékpapír átruházására és
               megterhelésére vonatkozó szabályokat kell megfelelően alkalmazni.

XLIX. FEJEZET
A szállodai letéti szerződés

6:369. §       [Szállodai letéti szerződés]
          (1)  A szálloda felelőssége azokban a dolgokban bekövetkezett károkért áll fenn,
               amelyeket a vendég a szállodában kijelölt, illetve általában erre rendelt
               helyen vagy a szobájában helyezett el, vagy amelyeket a szálloda olyan
               alkalmazottjának adott át, akit dolgai átvételére jogosultnak tarthatott. A
               szálloda felelőssége alapján a kártérítés mértéke legfeljebb a napi szobaár
               összegének ötvenszerese. A felelősség ezt meghaladó mértékű korlátozása
               vagy kizárása semmis.
          (2)  Az értékpapírokért, készpénzért és egyéb értéktárgyakért a szálloda
               felelőssége akkor áll fenn, ha a szálloda a dolgot megőrzésre átvette, vagy
               a megőrzésre átvételt megtagadta. Az így elhelyezett dolgokért a szálloda
               felelőssége korlátlan.

6:370. §       [A szálloda zálogjoga]
               A szállodát mint letéteményest megillető zálogjogra a bérbeadó zálogjogának
               szabályait kell megfelelően alkalmazni.

6:371. §       [A nyilvánosság számára nyitva álló intézmények felelőssége]
               A fürdők, kávéházak, éttermek, színházak és a nyilvánosság számára nyitva
               álló hasonló intézmények, továbbá a ruhatár felelősségére a szálloda
               felelősségének szabályait a következő eltérésekkel kell alkalmazni:
               a)   felelősségük az olyan dolgokra terjed ki, amelyeket a látogatók ezen
                    intézményekbe rendszerint magukkal szoktak vinni;
               b)   ha megfelelő hely áll a látogatók rendelkezésére dolgaik megőrzése
                    céljából, az intézmény az itt elhelyezett dolgokban esett kárért
                    tartozik felelősséggel.

XIX. CÍM
A FORGALMAZÁSI ÉS A JOGBÉRLETI (FRANCHISE) SZERZŐDÉS

L. FEJEZET
A forgalmazási szerződés

6:372. §       [Forgalmazási szerződés]
               Forgalmazási szerződés alapján a szállító meghatározott ingó dolognak (e
               fejezet alkalmazásában: termék) a forgalmazó részére történő eladására, a
               forgalmazó a terméknek a szállítótól történő megvételére és annak saját
               nevében és saját javára történő eladására köteles.

6:373. §       [A jóhírnév megóvása]
          (1)  A felek kötelesek a termék jó hírnevét megóvni.
          (2)  A szállító köteles tájékoztatni a forgalmazót a termékre vonatkozó
               reklámokról, és köteles díj ellenében a dolog forgalmazásához szükséges
               reklámokat a forgalmazónak átadni.

6:374. §       [Utasítás és ellenőrzés]
          (1)  A szállítót a termék megfelelő forgalmazásával kapcsolatban utasítási jog
               illeti meg.
          (2)  Ha a szállító célszerűtlen vagy szakszerűtlen utasítást ad, erre a
               forgalmazó köteles őt figyelmeztetni. Ha a szállító a figyelmeztetés
               ellenére fenntartja az utasítását, a forgalmazó köteles az utasítást
               teljesíteni; az utasítás teljesítéséből eredő kárért a szállító felel. A
               forgalmazó köteles megtagadni az utasítás teljesítését, ha annak
               végrehajtása jogszabály vagy hatósági határozat megsértéséhez vezetne, vagy
               veszélyeztetné mások személyét vagy vagyonát.
          (3)  A szállító jogosult a szerződésben és az utasításaiban foglaltak
               teljesítését ellenőrizni.

6:375. §       [Megfelelő alkalmazás szolgáltatások esetén]
               E fejezet rendelkezéseit megfelelően alkalmazni kell szolgáltatások
               nyújtása esetén.

LI. FEJEZET
A jogbérleti (franchise) szerződés

6:376. §       [Jogbérleti (franchise) szerződés]
          (1)  Jogbérleti szerződés alapján a jogbérletbe adó szerzői és iparjogvédelmi
               jogok által védett oltalmi tárgyakhoz, illetve védett ismerethez kapcsolódó
               felhasználási, hasznosítási vagy használati jogok engedélyezésére, a
               jogbérletbe vevő termékeknek, illetve szolgáltatásoknak a szerzői és
               iparjogvédelmi jogok által védett oltalmi tárgyaknak, illetve védett
               ismeretnek a felhasználásával, hasznosításával vagy használatával történő
               előállítására, illetve értékesítésére és díj fizetésére köteles.
          (2)  Az értékesítés során a jogbérletbe vevő a saját nevében és a saját javára
               jár el.

6:377. §       [Szerzői és iparjogvédelmi jogok és védett ismeret biztosítása]
          (1)  A jogbérletbe adó a szerződés hatálya alatt köteles biztosítani a
               jogbérletbe vevő számára a franchise működtetéséhez szükséges
               felhasználási, hasznosítási és használati jogok folyamatos és zavartalan
               gyakorlását.
          (2)  A jogbérletbe vevő köteles a rendelkezésére bocsátott ismeretet megóvni.

6:378. §       [Ellátási kötelezettség]
               Ha a jogbérletbe vevő az értékesítendő terméket vagy a termék
               előállításához szükséges alapanyagot a jogbérletbe adótól vagy a
               jogbérletbe adó által meghatározott személytől köteles beszerezni, és a
               jogbérletbe adó a jogbérletbe vevő megrendelését nem teljesíti, a
               jogbérletbe vevő jogosult a terméket vagy az alapanyagot máshonnan
               beszerezni.

6:379. §       [A jóhírnév megóvása]
               A felek kötelesek a jogbérletbe adó által a szerződés szerinti szerzői és
               iparjogvédelmi jogokkal, valamint védett ismeretekkel összefüggően adott
               felhasználási, hasznosítási és használati engedélyekkel létrehozott hálózat
               és az előállított, illetve értékesített termékek és szolgáltatások
               jóhírnevét megóvni.

6:380. §       [Utasítás és ellenőrzés]
          (1)  A jogbérletbe adót a termék és a szolgáltatás előállításával és
               értékesítésével, valamint a hálózat és az előállított, illetve értékesített
               dolog jóhírnevének megóvásával kapcsolatban utasítási jog illeti meg.
          (2)  Ha a jogbérletbe adó célszerűtlen vagy szakszerűtlen utasítást ad, erre a
               jogbérletbe vevő köteles őt figyelmeztetni. Ha a jogbérletbe adó a
               figyelmeztetés ellenére fenntartja az utasítását, a jogbérletbe vevő
               köteles az utasítást teljesíteni; az utasítás teljesítéséből eredő kárért a
               jogbérletbe adó felel. A jogbérletbe vevő köteles megtagadni az utasítás
               teljesítését, ha annak végrehajtása jogszabály vagy hatósági határozat
               megsértéséhez vezetne, vagy veszélyeztetné mások személyét vagy vagyonát.
          (3)  A jogbérletbe adó jogosult a szerződésben és az utasításaiban foglaltak
               teljesítését ellenőrizni.

6:381. §       [A szerződés megszűnése]
          (1)  A határozatlan időtartamra kötött szerződést bármelyik fél a naptári hónap
               utolsó napjára felmondhatja. A felmondási idő a szerződés első évében egy
               hónap, a szerződés második évében két hónap, a harmadik és az azt követő
               években három hónap.
          (2)  A szerződés megszűnésével a jogbérletbe vevőnek a szerzői és iparjogvédelmi
               jogok tárgyaira és a védett ismeretre vonatkozó felhasználási, hasznosítási
               és használati jogosultsága megszűnik.

XX. CÍM
A HITEL- ÉS A SZÁMLASZERZŐDÉSEK

LII. FEJEZET
A hitelszerződés

6:382. §       [Hitelszerződés]
          (1)  Hitelszerződés alapján a hitelező hitelkeret rendelkezésre tartására, és a
               rendelkezésre tartott összeg erejéig kölcsönszerződés, kezességi szerződés,
               garanciaszerződés vagy egyéb hitelművelet végzésére vonatkozó más szerződés
               megkötésére, az adós díj fizetésére köteles.
          (2)  A hitelező a hitelműveletre vonatkozó szerződés megkötésére az adós
               felhívására, a hitelszerződésben meghatározott feltételek teljesülése
               esetén köteles. Az adós a hitelszerződésben meghatározott rendelkezésre
               tartási idő alatt jogosult a hitelezőhöz szerződéskötésre szóló felhívást
               intézni.
          (3)  Az adós a hitelszerződést bármikor felmondhatja.
          (4)  A hitelező felmondhatja a szerződést, ha
               a)   az adós körülményeiben lényeges kedvezőtlen változás állt be, és az
                    adós felszólítás ellenére nem ad megfelelő biztosítékot;
               b)   az adós a hitelezőt megtévesztette, és ez a szerződés megkötését vagy
                    annak tartalmát befolyásolta; vagy
               c)   az adós fedezet elvonására irányuló magatartása veszélyeztetné a
                    hitelszerződés alapján megkötött szerződés teljesítését.
          (5)  A hitelező jogosult a hitelszerződést az adós megfelelő biztosíték adására
               történő felszólítása nélkül felmondani, ha nyilvánvaló, hogy az adós
               megfelelő biztosíték nyújtására nem képes.
          (6)  A hitelszerződés felmondása a hitelszerződés alapján megkötött szerződést
               nem szünteti meg.

LIII. FEJEZET
A kölcsönszerződés

6:383. §       [Kölcsönszerződés]
               Kölcsönszerződés alapján a hitelező meghatározott pénzösszeg fizetésére, az
               adós a pénzösszeg szerződés szerinti későbbi időpontban a hitelezőnek
               történő visszafizetésére és kamat fizetésére köteles.

6:384. §       [A kölcsön kifizetésének megtagadása]
               A hitelező a kölcsönösszeg kifizetését megtagadhatja, ha a szerződés
               megkötése után az adós körülményeiben vagy a biztosíték értékében vagy
               érvényesíthetőségében olyan lényeges változás állt be, amely miatt a
               szerződés teljesítése többé nem elvárható, és az adós felszólítás ellenére
               nem ad megfelelő biztosítékot.

6:385. §       [A kölcsönösszeg igénybevételének elmaradása]
          (1)  Az adós a kölcsönösszeg igénybevételére nem köteles.
          (2)  Ha az adós nem veszi igénybe a kölcsönt, köteles megtéríteni a hitelezőnek
               a szerződés megkötésével kapcsolatban felmerült költségeit.

6:386. §       [A kölcsön rendelkezésre tartása]
          (1)  Ha a szerződés szerint a kölcsönösszeg megfizetésére a szerződéskötést
               követő meghatározott időn belül vagy meghatározott feltételek teljesítése
               esetén kerül sor, a hitelező köteles a kölcsön összegét a szerződésben
               meghatározott idő elteltéig vagy feltétel bekövetkeztéig az adós
               rendelkezésére tartani.
          (2)  Az adós köteles a hitelezőnek a rendelkezésre tartott kölcsönösszeg után, a
               kölcsönösszeg rendelkezésre tartásának időtartamára díjat fizetni.

6:387. §       [A kölcsönszerződés felmondása]
          (1)  A hitelező felmondhatja a kölcsönszerződést, ha
               a)   az adós körülményeiben lényeges kedvezőtlen változás állt be, és az
                    adós felszólítás ellenére nem ad megfelelő biztosítékot;
               b)   a kölcsönnek a szerződésben meghatározott célra való fordítása
                    lehetetlen, vagy az adós a kölcsönösszeget nem erre a célra használja
                    fel;
               c)   az adós a hitelezőt megtévesztette, és ez a szerződés megkötését vagy
                    annak tartalmát befolyásolta;
               d)   az adós a fizetőképességére vonatkozó, valamint a kölcsön fedezetével,
                    biztosítékával vagy céljának megvalósulásával kapcsolatos vizsgálatot
                    akadályozza;
               e)   az adós fedezet elvonására irányuló magatartása veszélyezteti a
                    kölcsön visszafizetésének lehetőségét;
               f)   a kölcsönre nyújtott biztosíték értéke vagy érvényesíthetősége
                    jelentősen csökkent, és azt az adós a hitelező felszólítására nem
                    egészíti ki; vagy
               g)   az adós a kölcsönszerződés alapján fennálló fizetési kötelezettsége
                    teljesítésével késedelembe esik, és mulasztását felszólításra sem
                    pótolja.
          (2)  A hitelező jogosult a kölcsönszerződést az adós megfelelő biztosíték
               adására történő felszólítása nélkül felmondani, ha nyilvánvaló, hogy az
               adós megfelelő biztosíték nyújtására nem képes.

6:388. §       [Szívességi kölcsön]
               Az adós nem köteles kamat és egyéb díj fizetésére, ha ezt a felek
               kifejezetten kikötötték, vagy ha a szerződés céljából vagy az eset
               körülményeiből ez következik. Ebben az esetben a kölcsönszerződés
               szabályait azzal az eltéréssel kell alkalmazni, hogy
               a)   a hitelező a saját körülményeiben bekövetkezett lényeges változás
                    miatt is megtagadhatja a kölcsönösszeg kifizetését és
                    visszakövetelheti a már kifizetett kölcsönösszeget;
               b)   az adós nem köteles a kölcsönösszeg rendelkezésre tartásáért díjat
                    fizetni.

6:389. §       [A kölcsönszerződés szabályainak megfelelő alkalmazása]
          (1)  A kölcsönszerződés szabályait kell megfelelően alkalmazni akkor is, ha a
               hitelező nem pénzt fizet, hanem más helyettesíthető dolgot az adós
               tulajdonába ad úgy, hogy az adós a szerződésben meghatározott későbbi
               időpontban ugyanolyan fajtájú, minőségű és mennyiségű dolognak a hitelező
               tulajdonába adására köteles. Ebben az esetben kamaton a kölcsönadott dolog
               átadáskori piaci értékének alapulvételével, a kamatszámítás szabályai
               szerint kiszámított díjat kell érteni.
          (2)  A kölcsönszerződés szabályait kell megfelelően alkalmazni minden olyan
               esetben, amikor az egyik fél által nyújtott szolgáltatás megelőzi a másik
               fél által nyújtandó pénzszolgáltatást, vagy az ellenérték megfizetése
               megelőzi a főszolgáltatás teljesítését.

LIV. FEJEZET
A betétszerződés

6:390. §       [Betétszerződés]
          (1)  Betétszerződés alapján a betétes jogosult a bank számára meghatározott
               pénzösszeget fizetni, a bank köteles a betétes által felajánlott
               pénzösszeget elfogadni, ugyanakkora pénzösszeget későbbi időpontban
               visszafizetni, valamint kamatot fizetni.
          (2)  Határozott időre szóló betét esetén a bank a betét összegét lejáratkor vagy
               a betétes rendelkezése szerint köteles visszafizetni.
          (3)  A betétes a betét összegének visszafizetését a szerződésben meghatározott
               idő lejárta előtt is jogosult kérni. A betétes felszólítása hiányában a
               bank a szerződésben meghatározott idő lejárta előtt nem jogosult a betét
               összegének visszafizetésére.
          (4)  A lejáratkor fel nem vett betétösszeg átalakul határozatlan idejű betétté.
          (5)  Határozatlan időtartamú betét esetén a bank a betét összegét a betétes
               rendelkezése szerint, késedelem nélkül köteles visszafizetni.

LV. FEJEZET
A folyószámla-szerződés

6:391. §       [Folyószámla-szerződés]
               Folyószámla-szerződés alapján a felek meghatározott jogviszonyból származó,
               beszámítható követeléseiknek egységes számlán való nyilvántartására és
               elszámolására kötelesek.

6:392. §       [A folyószámla egyenlegének megállapítása]
          (1)  A folyószámla egyenlegét évente meg kell állapítani.
          (2)  Az egyenleget a folyószámlát vezető fél annak levezetésével együtt írásban
               közli a másik féllel. A másik fél az egyenleget és az annak alapjául
               szolgáló követeléseket és tartozásokat az írásbeli közléstől számított
               harmincnapos jogvesztő határidőn belül írásban kifogásolhatja.
          (3)  A folyószámlán szereplő egyes követelések megszűnnek, és helyükbe a
               folyószámla-egyenleg lép
               a)   kifogás hiányában;
               b)   ha a kifogásolt tételekben a felek megegyeztek; vagy
               c)   ha a kifogás tárgyában a bíróság határozatot hozott.

6:393. §       [A folyószámla egyenlegéhez kapcsolódó joghatások]
          (1)  A folyószámla egyenlegének megállapítását követően a felek a folyószámlán
               lévő egyes követeléseikkel nem, csak a folyószámla egyenlegével
               rendelkezhetnek.
          (2)  A folyószámla-szerződés hatálya alá tartozó követelések elévülése az
               egyenleg megállapításáig nyugszik. Az egyenleg az általános szabályok
               szerint évül el.
          (3)  Végrehajtás alá a folyószámlának a végrehajtáskor fennálló egyenlege
               vonható. A végrehajtás megkezdését követően a folyószámlára olyan
               egyenleget csökkentő követelés vehető fel, amelynek jogalapja már a
               végrehajtást megelőzően keletkezett.
          (4)  A folyószámla-szerződés hatálya alá tartozó követelés biztosítéka a számla
               egyenlegét biztosítja.

LVI. FEJEZET
A fizetésiszámla-szerződés

6:394. §       [Fizetésiszámla-szerződés]
               Fizetésiszámla-szerződés alapján a számlavezető a számlatulajdonos számára,
               pénzforgalmának lebonyolítása érdekében folyószámla (a továbbiakban:
               fizetési számla) nyitására és vezetésére, a számlatulajdonos díj fizetésére
               köteles.

6:395. §       [A számlavezető kötelezettségei]
          (1)  A számlavezető köteles a számlatulajdonosnak a fizetés kedvezményezettjét
               és összegét egyértelműen meghatározó, szabályszerű fizetési és beszedési
               megbízásait befogadni. A fizetési megbízás befogadása megtagadható, ha a
               számlatulajdonos nem bocsátja rendelkezésre a teljesítéshez szükséges
               fedezetet.
          (2)  A számlavezető köteles a számlatulajdonostól vagy a számlatulajdonos javára
               érkező fizetéseket a számlatulajdonos nevében elfogadni, és látra szóló
               betétként vagy letétként kezelni.
          (3)  A számlavezető által a számlatulajdonos számlakövetelése terhére
               teljesített fizetések csökkentik, a számlatulajdonos javára beszedett,
               valamint az egyébként a számlatulajdonos javára érkezett fizetések növelik
               a fizetési számla egyenlegét.
          (4)  A számlavezető köteles számlakivonat útján a számlatulajdonost havonta
               értesíteni a fizetési számla javára és terhére írt összegekről, valamint a
               fizetési számla egyenlegéről. A számlakivonathoz nem fűződnek a
               folyószámla-egyenleghez kapcsolódó joghatások.

6:396. §       [A fizetési számla feletti rendelkezés]
          (1)  A fizetési számla egyenlege felett a számlatulajdonos, illetve az általa
               meghatalmazott és a számlavezető részére bejelentett személyek jogosultak
               rendelkezni. Ha a fizetési számlának több számlatulajdonosa van, a fizetési
               számla felett a számlatulajdonosok közösen jogosultak rendelkezni.
          (2)  A számlavezető a fizetési számlán történt téves jóváírás helyesbítése és a
               számlavezetés körében a számlatulajdonossal szemben keletkezett esedékes
               követelése érvényesítése céljából jogosult a fizetési számlát megterhelni.

6:397. §       [Törvényes zálogjog]
               A számlavezetőt a számlavezetési szolgáltatással összefüggésben keletkezett
               követelései biztosítékául zálogjog illeti meg a számlatulajdonos
               számlakövetelése felett. Ennek alapján a számlavezető jogosult a
               számlavezetéssel összefüggésben keletkezett követelései összegével
               csökkenteni a fizetési számla egyenlegét. A zálogjog a fizetésiszámla-
               szerződés megkötésével, a zálogjognak a hitelbiztosítéki nyilvántartásba
               való bejegyzése nélkül létrejön.

6:398. §       [A fizetésiszámla-szerződés szabályainak kiterjesztése]
               A fizetésiszámla-szerződésre vonatkozó szabályokat az értékpapírszámlára és
               az értékpapír-letéti számlára azzal az eltéréssel kell alkalmazni, hogy
               ezekben az esetekben a számlán értékpapírra vonatkozó tulajdoni igény kerül
               elszámolásra.

6:399. §       [A folyószámla szabályainak alkalmazása]
               E fejezet eltérő rendelkezésének hiányában a fizetésiszámla-szerződésre a
               folyószámla-szerződés szabályait kell megfelelően alkalmazni.

LVII. FEJEZET
A fizetési megbízási szerződés

6:400. §       [Fizetési megbízási szerződés]
               Fizetési megbízási szerződés alapján a megbízott meghatározott
               pénzösszegnek a megbízó utasítása szerint, a kedvezményezett részére
               történő fizetésére, a megbízó díj fizetésére köteles.

6:401. §       [A fizetési megbízás teljesítésének megtagadása]
               A megbízott a fizetési megbízás teljesítését mindaddig megtagadhatja,
               ameddig a megbízó nem nyújt a fizetési megbízás teljesítésére fedezetet.

6:402. §       [Díjkövetelés]
               A megbízott abban az esetben jogosult díjra, ha a pénzösszeget
               a)   a kedvezményezettnek átadta;
               b)   a kedvezményezett számláján jóváírta; vagy
               c)   a kedvezményezett számlavezető bankjának rendelkezésére bocsátotta.

6:403. §       [Felmondás]
               A megbízó a szerződést addig az időpontig jogosult felmondani, ameddig a
               megbízott a megbízás teljesítését meg nem kezdte.

6:404. §       [A megbízási szerződés szabályainak alkalmazása]
               E fejezet eltérő rendelkezésének hiányában a fizetési megbízásra a
               megbízási szerződés szabályait kell megfelelően alkalmazni.

LVIII. FEJEZET
A faktoring szerződés

6:405. §       [Faktoring szerződés]
               Faktoring szerződés alapján a faktor meghatározott pénzösszeg fizetésére,
               az adós harmadik személlyel szembeni követelésének a faktorra
               engedményezésére köteles; ha az engedményezett követelés esedékességekor a
               kötelezett nem teljesít, az adós a kapott összeg visszafizetésére és kamat
               fizetésére, a faktor a követelés visszaengedményezésére köteles.

6:406. §       [Nyilvántartásba-vételi kötelezettség]
               A faktor köteles a faktorálás tényét és az adós személyét a
               hitelbiztosítéki nyilvántartásba bejegyezni. Nyilvántartásba vétel
               hiányában a követelés az engedményezés ellenére nem száll át a faktorra, és
               a faktort a követelésen olyan jogok illetik meg, mint azt a
               zálogjogosultat, akinek a követelésen alapított zálogjogát nem jegyezték be
               a hitelbiztosítéki nyilvántartásba.

6:407. §       [A szerződés felmondása]
          (1)  A faktor jogosult a szerződést felmondani, ha
               a)   az adós a fizetőképességére és az átruházott követelés jogi helyzetére
                    vonatkozó vizsgálatot akadályozza;
               b)   az adós vagyoni helyzetének lényeges romlása vagy a fedezet elvonására
                    irányuló magatartása veszélyezteti megtérítési kötelezettségének a
                    teljesítését;
               c)   az átruházott követelés kötelezettjének vagyoni helyzete oly mértékben
                    romlik, hogy az veszélyezteti a követelés teljesítését.
          (2)  A szerződés felmondása esetén az adós köteles a faktor által fizetett
               összeget és kamatot megfizetni a faktornak, a faktor pedig köteles a
               követelést visszaengedményezni az adósra.
          (3)  Több követelés átruházása esetén a faktor jogosult egyes követelések
               tekintetében felmondani a szerződést.

6:408. §       [A kölcsönszerződés szabályainak megfelelő alkalmazása]
               A szerződésre egyebekben a kölcsön kifizetésének megtagadására, a
               kölcsönösszeg igénybevételének elmaradására és a kölcsön rendelkezésre
               tartására vonatkozó szabályokat kell megfelelően alkalmazni.

LIX. FEJEZET
A pénzügyi lízingszerződés

6:409. §       [Pénzügyi lízingszerződés]
               Pénzügyi lízingszerződés alapján a lízingbeadó a tulajdonában álló dolog
               vagy jog (a továbbiakban: lízingtárgy) határozott időre történő használatba
               adására, a lízingbevevő a lízingtárgy átvételére és lízingdíj fizetésére
               köteles, ha a szerződés szerint a lízingbevevő a lízingtárgy gazdasági
               élettartamát elérő vagy azt meghaladó ideig való használatára, illetve – ha
               a használat időtartama ennél rövidebb – a szerződés megszűnésekor a
               lízingtárgy ellenérték nélkül vagy a szerződéskötéskori piaci értéknél
               jelentősen alacsonyabb áron történő megszerzésére jogosult, vagy a
               fizetendő lízingdíjak összege eléri vagy meghaladja a lízingtárgy
               szerződéskötéskori piaci értékét.

6:410. §       [Nyilvántartásba-vételi kötelezettség]
          (1)  Ha a lízingtárgy ingatlan, a lízingbeadó köteles a lízingbeadás tényét és a
               lízingbevevő személyét a tulajdonjog bejegyzésével egyidejűleg az ingatlan-
               nyilvántartásba bejegyeztetni. Ha a lízingszerződés megkötésekor a dolog a
               lízingbeadó tulajdonában van, a bejegyzésre a birtokátruházásig kell, hogy
               sor kerüljön.
          (2)  Ha a lízingtárgy ingó dolog vagy jog, a lízingbeadó köteles a lízingbeadás
               tényét és a lízingbevevő személyét a hitelbiztosítéki nyilvántartásba
               bejegyezni. Ha az ingó dolog tulajdonjogát vagy a jog fennállását
               közhiteles nyilvántartás tanúsítja, és jogszabály a dolog vagy jog
               elzálogosítását a lajstromba való bejegyzéshez köti, a lízingbeadó köteles
               a lízingbeadás tényét és a lízingbevevő személyét a megfelelő lajstromba
               bejegyeztetni. Nyilvántartásba vétel hiányában a lízingbevevőtől
               jóhiszeműen és ellenérték fejében szerző harmadik személy
               a)   átruházással megszerzi az ingó dolog tulajdonjogát, illetve a jogot;
                    és
               b)   a lízingbevevő rendelkezési joga hiányában is megszerzi a lízingbevevő
                    által az ingó dolgon, illetve a jogon javára alapított zálogjogot.

6:411. §       [Szavatossági igények]
          (1)  A lízingbeadó szavatol azért, hogy harmadik személynek nincs a
               lízingtárgyon olyan joga, amely a lízingbevevőt a használatban korlátozza
               vagy a lízingtárgy használatát megakadályozza. Erre a kötelezettségre a
               jogszavatosság szabályait azzal az eltéréssel kell alkalmazni, hogy a
               lízingbevevő elállás helyett a szerződést felmondhatja.
          (2)  A lízingtárgy hibája miatt a lízingbeadót kellékszavatosság akkor terheli,
               ha közreműködött a lízingtárgy kiválasztásában, vagy a lízingtárgy
               megszerzésére irányuló szerződésből fakadó szavatossági jogairól a
               lízingbevevő hozzájárulása nélkül lemondott. Ebben az esetben a
               kellékszavatosság szabályait azzal az eltéréssel kell alkalmazni, hogy a
               lízingbevevőt az elállás helyett a felmondás joga illeti meg és a
               lízingbevevő a lízingtárgy kicserélését nem követelheti.
          (3)  A (2) bekezdésben foglalt esetek kivételével a lízingtárgy hibája esetén a
               kellékszavatosság kötelezettjével szemben
               a)   a kijavításra és a kicserélésre irányuló igényt a lízingbevevő a
                    lízingbeadó képviselőjeként köteles érvényesíteni;
               b)   az árleszállításra és az elállásra vonatkozó igényt a lízingbeadó
                    köteles érvényesíteni.
          (4)  A lízingbevevő köteles értesíteni a lízingbeadót, ha a kellékszavatosság
               kötelezettje a kijavításra vagy kicserélésre vonatkozó kötelezettségnek nem
               tesz eleget, vagy ha a hiba miatt árleszállításnak vagy elállásnak van
               helye.

6:412. §       [Hasznok, terhek, költségek, kárveszély. Használat]
          (1)  A lízingbevevő a szerződés megkötésétől, dolog esetén a birtokátruházástól
               szedi a lízingtárgy hasznait, viseli a lízingtárggyal járó terheket,
               költségeket és azt a kárt, amelynek megtérítésére senkit nem lehet
               kötelezni.
          (2)  A lízingtárgy használatára és átruházására a bérleti szerződés szabályait
               kell megfelelően alkalmazni.

6:413. §       [A használat és a jogszerzés átengedése harmadik személynek]
          (1)  A lízingbevevő a lízingtárgy használatának átengedésére a lízingbeadó
               hozzájárulásával jogosult.
          (2)  Ha a lízingbevevő a lízingtárgyat a lízingbeadó engedélyével más
               használatába adta, a használó magatartásáért úgy felel, mintha a
               lízingtárgyat maga használta volna.
          (3)  Ha a lízingbevevő a lízingtárgyat a lízingbeadó engedélye nélkül engedi át
               másnak használatra, felelős azért a kárért is, amely e nélkül nem
               következett volna be.
          (4)  Ha a lízingbevevő jogosult a lízingbe vett dolog tulajdonjogának vagy
               jognak a megszerzésére, e jogát a lízingbeadó hozzájárulása nélkül jogosult
               harmadik személyre átruházni.

6:414. §       [Lízingdíj]
          (1)  A lízingbevevő a díjat a szerződésben meghatározott időszakonként előre
               köteles megfizetni.
          (2)  Arra az időre, amely alatt a lízingbevevő a lízingtárgyat a saját
               érdekkörén kívül felmerült okból nem használhatja, lízingdíj nem jár.

6:415. §       [A szerződés felmondása]
          (1)  A lízingbeadó jogosult a szerződést felmondani, ha a lízingbevevő
               a)   a fizetőképességére vonatkozó vizsgálatot akadályozza;
               b)   vagyoni helyzetének lényeges romlása vagy a fedezet elvonására
                    irányuló magatartása veszélyezteti kötelezettségének a teljesítését;
               c)   a lízingbeadó felhívása ellenére folytatja a nem rendeltetésszerű vagy
                    a szerződésnek egyébként nem megfelelő használatot;
               d)   szavatossági jogainak érvényesítésére irányuló kötelezettségének
                    felhívás ellenére nem tesz eleget;
               e)   az őt terhelő lízingdíj, költség vagy teher megfizetését
                    elmulasztotta, és a lízingbeadó a lízingbevevőt megfelelő határidő
                    tűzésével és a következményekre való figyelmeztetéssel a fizetésre
                    felszólította, és a lízingbevevő e határidő elteltéig sem fizetett.
          (2)  Ha a lízingszerződést a lízingbeadó felmondja, a lízingbeadó köteles a
               lízingbevevővel a zálogjog érvényesítésére vonatkozó szabályok szerint
               elszámolni.
          (3)  A lízingbevevő jogosult a szerződést felmondani, ha a lízingbeadó
               szavatossági elállási jogának érvényesítésére vonatkozó kötelezettségének
               felhívás ellenére nem tesz eleget.

XXI. CÍM
A BIZTOSÍTÉKI SZERZŐDÉSEK

LX. FEJEZET
A kezességi szerződés

6:416. §       [Kezességi szerződés]
          (1)  Kezességi szerződéssel a kezes kötelezettséget vállal a jogosulttal
               szemben, hogyha a kötelezett nem teljesít, maga fog helyette a jogosultnak
               teljesíteni.
          (2)  Kezesség egy vagy több, fennálló vagy jövőbeli, feltétlen vagy feltételes,
               meghatározott vagy meghatározható összegű pénzkövetelés vagy pénzben
               kifejezhető értékkel rendelkező egyéb kötelezettség biztosítására
               vállalható.
          (3)  A szerződést írásba kell foglalni.

6:417. §       [A kezesség járulékossága]
          (1)  A kezes kötelezettsége ahhoz a kötelezettséghez igazodik, amelyért
               kezességet vállalt. A kezes kötelezettsége nem válhat terhesebbé, mint
               amilyen elvállalásakor volt, kiterjed azonban a kötelezett
               szerződésszegésének jogkövetkezményeire és a kezesség elvállalása után
               esedékessé váló mellékkövetelésekre is.
          (2)  A kezes a jogosult követelésébe beszámíthatja a saját és a kötelezett
               ellenköveteléseit, és érvényesítheti az őt saját személyében megillető
               kifogásokon túl azokat a kifogásokat is, amelyeket a kötelezett
               érvényesíthet a jogosulttal szemben. A kezesség elvállalása után a kezessel
               szemben nem hatályos a kötelezettnek a kifogásról lemondó jognyilatkozata.
          (3)  Bírósági eljárásban nem érvényesíthető követelés kezesével szemben a
               követelést bírósági úton nem lehet érvényesíteni.
          (4)  A kötelezett ellen indult csődeljárásban biztosított fizetési haladék a
               kezes kötelezettségét nem érinti. A kötelezett ellen indult felszámolási
               vagy csődeljárásban kötött egyezség a kezes kötelezettségét nem érinti, ha
               a jogosult a kezest az egyezség megkötését megelőzően annak feltételeiről
               tájékoztatta. A tájékoztatást követően a kezes jogosult a kötelezett
               tartozásának a teljesítésére; teljesítés esetén a kezes a felszámolási vagy
               a csődeljárásban a jogosult helyébe lép. A tájékoztatás elmaradása esetén a
               kezes kötelezettsége lecsökken az egyezségben meghatározott mértékre.
          (5)  A kezes a kötelezett ellen folytatott per és végrehajtás költségeiért akkor
               felel, ha a keresetindítás előtt a jogosult a teljesítésre eredménytelenül
               szólította fel.

6:418. §       [A jogosultat terhelő tájékoztatási kötelezettség]
          (1)  A jogosult köteles késedelem nélkül tájékoztatni a kezest a kötelezett
               teljesítésének elmaradásáról, a biztosított kötelezettség teljesítési
               határidejének változásáról és a kötelezett helyzetében beálló minden olyan
               változásról, amely a kezes kötelezettel szembeni megtérítési igényét
               hátrányosan befolyásolhatja. A tájékoztatásnak ki kell terjednie a
               biztosított kötelezettségnek a tájékoztatás időpontjában fennálló
               mértékére.
          (2)  Ha a kezesség a kötelezettnek egy vagy több meghatározott jogviszony
               alapján fennálló valamennyi kötelezettségét vagy a kötelezettnek a
               jogosulttal szemben fennálló valamennyi kötelezettségét biztosítja, a
               jogosult arról is köteles késedelem nélkül tájékoztatni a kezest, ha a
               biztosított kötelezettség mértéke a kezesség elvállalásakor számított vagy
               az utolsó tájékoztatáskor fennálló mértékéhez képest húsz százalékkal nőtt.

6:419. §       [A sortartás kifogása]
               A kezes mindaddig megtagadhatja a teljesítést, ameddig a jogosult nem
               igazolja, hogy a követelést a főkötelezettel szemben megkísérelte
               behajtani, de az ésszerű időn belül nem vezetett eredményre. Ez a szabály a
               kötelezett és a kezesek együttes perlését nem gátolja.

6:420. §       [Készfizető kezesség]
               A kezest nem illeti meg a sortartás kifogása, ha
               a)   a követelés kötelezettől való behajtása a kötelezett lakóhelyének,
                    szokásos tartózkodási helyének, telephelyének vagy székhelyének
                    megváltozása következtében lényegesen megnehezült;
               b)   a jogosult a kötelezettel szembeni egyéb követelése behajtása végett
                    végrehajtást vezetett a kötelezett vagyonára és a végrehajtás során a
                    követelés nem nyert kielégítést; vagy
               c)   a kötelezett csődeljárásban fizetési haladékot kapott vagy ellene
                    felszámolás indult.

6:421. §       [Kártalanító kezesség]
               Ha a kezes kifejezetten a követelésnek a kötelezettől be nem hajtható
               részéért vállalt felelősséget, a jogosult akkor követelheti a kezestől a
               biztosított követelés kielégítését, ha végrehajtást vezetett a kötelezett
               vagyonára, és a végrehajtás során a követelés nem nyert kielégítést.

6:422. §       [A kezes teljesítése]
          (1)  A kezes abban az esetben köteles teljesíteni, ha a jogosult felszólította a
               teljesítésre.
          (2)  A kezes köteles késedelem nélkül értesíteni a kötelezettet a fizetési
               felszólítás kézhezvételéről, és tájékoztatást kérni a kezességgel
               biztosított kötelezettség mértékéről, valamint a kötelezettet a jogosulttal
               szemben megillető kifogásokról és követelésekről.
          (3)  A kezes késedelem nélkül köteles
               a)   a jogosultnak teljesíteni, és a teljesítés megtörténtéről a
                    kötelezettet késedelem nélkül értesíteni; vagy
               b)   a teljesítést megtagadni, és a teljesítés megtagadásáról – annak
                    indokát megjelölve – a kötelezettet és a jogosultat késedelem nélkül
                    értesíteni.
          (4)  A kezes teljesítését követően a jogosult köteles késedelem nélkül átadni a
               kezesnek minden olyan okiratot és megadni azt a tájékoztatást, amely a
               kezes kötelezettel szembeni igényérvényesítéséhez szükséges.

6:423. §       [Az alkezes teljesítése]
               Ha a kezes kötelezettségéért kezességet vállalt személy kielégíti a
               jogosult követelését, a követelés erejéig mindazon jogokat is
               érvényesítheti, amelyeket a kezes érvényesíthetett volna, ha a jogosult
               követelését kielégíti.

6:424. §       [A határozott időre vállalt kezesség]
               Határozott időre vállalt készfizető kezesség esetén a határozott idő
               letelte után a kezes szabadul a kötelezettség alól.

6:425. §       [A határozatlan időre vállalt kezesség felmondása]
               Ha a határozatlan időre vállalt kezesség a kötelezettnek a jogosulttal
               szemben fennálló vagy a jövőben keletkező valamennyi kötelezettségét
               biztosítja, a kezes három hónapos felmondási idővel megszüntetheti a
               kezességi szerződést.

6:426. §       [A kezes szabadulása a kötelemből]
               Ha a jogosult lemond a követelést biztosító valamely jogról vagy egyébként
               az ő hibájából a követelés a kötelezettel szemben behajthatatlanná válik
               vagy a behajtása jelentősen megnehezül, a kezes szabadul annyiban,
               amennyiben a kötelezettel szembeni megtérítési igénye alapján egyébként
               kielégítést kaphatott volna.

6:427. §       [Több kezes]
          (1)  Ha ugyanazért a kötelezettségért többen vállalnak kezességet, a kezesek
               egyetemlegesen állnak helyt a jogosulttal szemben.
          (2)  Ha több kezes egymásra tekintet nélkül vállal kezességet, egymás közötti
               viszonyukban a kötelezettség abban a sorrendben terheli őket, amilyen
               sorrendben elvállalták a kezességet. Az a kezes, aki a jogosulttal szemben
               a sortartás kifogásával élhetett, e kifogással a jogosult követelését
               kielégítő kezessel szemben is élhet.
          (3)  Ha a kezesek egymásra tekintettel vállalnak kezességet, egymás közötti
               viszonyukban kockázatvállalásuk arányában kötelesek helytállni.

6:428. §       [Azonos követelést biztosító kezesség és zálogjog]
               Ha ugyanazt a kötelezettséget kezesség és a kötelezettől eltérő személy
               által alapított zálogjog is biztosítja, a kezes és a zálogkötelezett
               helytállására és egymás közötti viszonyukra a több kezesre vonatkozó
               rendelkezéseket kell megfelelően alkalmazni.

6:429. §       [A jogszabály alapján fennálló kezesség]
               A jogszabály alapján fennálló kezességre a kezességi szerződés szabályait
               kell megfelelően alkalmazni.

6:430. §       [Fogyasztó által vállalt kezesség]
          (1)  Fogyasztó által vállalt kezesség esetén a jogosult köteles a fogyasztót a
               kezességi szerződés létrejöttét megelőzően tájékoztatni
               a)   a kezes jogairól és kötelezettségeiről; és
               b)   a kötelezett helyzetéből vagy a kötelezettség természetéből fakadó, a
                    hitelező előtt ismert különleges kockázatokról.
          (2)  Ha a jogosult nem tesz eleget az (1) bekezdés szerinti kötelezettségének, a
               kezes határidő nélkül jogosult a szerződéstől elállni.
          (3)  Ha a fogyasztó a kötelezettnek a jogosulttal szemben fennálló valamennyi
               kötelezettségéért vagy meghatározott jogviszony alapján fennálló valamennyi
               kötelezettségéért vállalt kezességet, a kezesség akkor érvényes, ha a
               szerződésben meghatározták azt a legmagasabb összeget, amelynek erejéig a
               kezes felel a jogosult tartozásáért.
          (5)  A fogyasztói kezességi szerződés szabályait nem lehet alkalmazni, ha a
               kezes a jogi személy kötelezett vezető tisztségviselője vagy többségi
               befolyással rendelkező tagja.

LXI. FEJEZET
A garanciaszerződés

6:431. §       [Garanciaszerződés]
          (1)  A garanciaszerződés, illetve a garanciavállaló nyilatkozat a garantőr olyan
               kötelezettségvállalása, amely alapján a nyilatkozatban meghatározott
               feltételek esetén köteles a jogosultnak fizetést teljesíteni.
          (2)  A szerződést és a garanciavállaló nyilatkozatot írásba kell foglalni.

6:432. §       [A járulékosság hiánya]
          (1)  A garantőr garanciavállaló nyilatkozat szerinti kötelezettsége független
               attól a kötelezettségtől, amelyért garanciát vállalt, a garantőr nem
               érvényesítheti azokat a kifogásokat, amelyeket a kötelezett érvényesíthet a
               jogosulttal szemben.
          (2)  A garanciavállaló nyilatkozatban foglalt, a biztosított kötelezettségre
               történő, általános jellegű utalás nem érinti a garantőr kötelezettségének a
               biztosított kötelezettségtől való függetlenségét.

6:433. §       [A lehívási jog személyhez kötöttsége]
               A jogosult nem ruházhatja át a garancia érvényesítésének jogát a garantőr
               hozzájárulása nélkül, de jogosult azt a személyt megjelölni, akinek a
               garantőr a fizetést teljesíteni köteles.

6:434. §       [Jogutódlás a jogosult személyében]
               A garancia lehívásának joga átszáll a jogosult jogutódjára.

6:435. §       [A garantőr teljesítése]
          (1)  A garantőr abban az esetben köteles fizetést teljesíteni a garancia
               alapján, ha a jogosult írásban, és a garanciavállaló nyilatkozatban
               meghatározott követelményeket pontosan betartva szólította fel a fizetésre.
          (2)  A garantőr köteles késedelem nélkül értesíteni a kötelezettet a fizetési
               felszólítás kézhezvételéről.
          (3)  A garantőr érvényesítheti mindazokat a kifogásokat, amelyek őt a
               jogosulttal szemben saját személyében megilletik.
          (4)  A garantőr késedelem nélkül köteles
               a)   a jogosultnak teljesíteni, és a teljesítés megtörténtéről a
                    kötelezettet értesíteni; vagy
               b)   a teljesítést megtagadni, és a teljesítés megtagadásáról – annak
                    indokát megjelölve – a kötelezettet és a jogosultat értesíteni.

6:436. §       [Nyilvánvalóan visszaélésszerű vagy rosszhiszemű fizetési felszólítás]
          (1)  Ha a garantőr rendelkezésére álló információk alapján a jogosult
               nyilvánvalóan visszaélésszerűen vagy rosszhiszeműen él a lehívás jogával, a
               garantőr nem köteles fizetést teljesíteni, és a már teljesített fizetést
               visszakövetelheti.
          (2)  A jogosult nyilvánvalóan visszaélésszerűen vagy rosszhiszeműen jár el
               különösen, ha
               a)   a garantőrnek benyújtott okmányok bármelyike hamisított;
               b)   a kötelezett teljesítette azt a kötelezettséget, amelyért a garantőr
                    garanciát vállalt, vagy a jogosultat a lehívásban meghatározott összeg
                    egyéb okból nem illeti meg;
               c)   a jogosult szándékos magatartása akadályozta meg annak a
                    kötelezettségnek a teljesítését, amelyért a garantőr garanciát
                    vállalt; vagy
               d)   bírósági határozat állapította meg annak a kötelezettségnek az
                    érvénytelenségét, amelyért a garantőr garanciát vállalt, kivéve, ha a
                    garancia erre az esetre is szólt.

6:437. §       [A határozatlan időre vállalt garancia felmondása]
               A garantőr a határozatlan időre vállalt garanciát három év elteltét
               követően legalább három hónapos felmondási idővel megszüntetheti.

6:438. §       [Fogyasztó által vállalt garancia]
               Ha a garantőr fogyasztó, a garanciavállaló nyilatkozat készfizető
               kezességként érvényes.

XXII. CÍM
A BIZTOSÍTÁSI SZERZŐDÉSEK

LXII. FEJEZET
A biztosítási szerződés általános szabályai

6:439. §       [Biztosítási szerződés]
          (1)  Biztosítási szerződés alapján a biztosító köteles a szerződésben
               meghatározott kockázatra fedezetet nyújtani, és a kockázatviselés kezdetét
               követően bekövetkező biztosítási esemény bekövetkezése esetén a
               szerződésben meghatározott szolgáltatást teljesíteni; a biztosítóval
               szerződő fél díj fizetésére köteles.
          (2)  A biztosító szolgáltatása a biztosított kárának a szerződésben
               meghatározott módon és mértékben történő megtérítésében, a biztosított
               részére nyújtott más szolgáltatás teljesítésében (a továbbiakban:
               kárbiztosítás) vagy a szerződésben meghatározott összeg megfizetésében (a
               továbbiakban: összegbiztosítás) áll.

6:440. §       [A biztosítási érdek]
               Biztosítási szerződést az köthet, aki valamely vagyoni vagy személyhez
               fűződő jogviszony alapján a biztosítási esemény elkerülésében; életkor
               elérésére, születésre vagy házasságkötésre szóló életbiztosítás esetén a
               biztosítási esemény bekövetkezésében érdekelt, vagy aki a szerződést az
               érdekelt személy javára köti meg. Az e rendelkezés ellenére kötött
               kárbiztosítási és csoportos összegbiztosítási szerződés semmis.

6:441. §       [Együttbiztosítás]
          (1)  Abban az esetben, ha – előre rögzített arányok szerint – a biztosítási
               kockázatokat több biztosító közösen viseli, és a biztosítási szolgáltatást
               közösen teljesíti, a szerződésben az együttbiztosításban részt vevő
               valamennyi biztosítót és kockázatvállalásuk mértékét is fel kell tüntetni.
               Együttbiztosítás esetén a biztosítók szolgáltatási kötelezettsége saját
               kockázatvállalásuk mértékéig terjed.
          (2)  Semmis az együttbiztosítási szerződés, ha nem határozza meg az
               együttbiztosításban részt vevő biztosítók kockázatvállalásának mértékét.
          (3)  A biztosítókat a szerződő féllel szemben a szerződésben megnevezett vezető
               biztosító képviseli. Ha a szerződésben nem nevezték meg a vezető
               biztosítót, a szerződő fél – választása szerint – bármelyik biztosítónak
               joghatályosan teljesíthet vagy tehet jognyilatkozatot.

6:442. §       [Csoportos biztosítás]
          (1)  Csoportos biztosítás esetén a biztosítottak meghatározása valamely
               szervezethez való tartozásuk, a biztosítottak és a szerződő fél között
               fennálló jogviszony vagy egyéb kapcsolat alapján történik, és a biztosító
               kockázatának vizsgálatára és vállalására a csoportra tekintettel kerül sor.
               Ha a szerződésben a biztosított személyeket kizárólag valamely csoporthoz
               tartozásuk alapján határozták meg, azokat a személyeket kell biztosítottnak
               tekinteni, akik a biztosítási esemény bekövetkezésének időpontjában a
               csoporthoz tartoztak. Biztosított lehet a csoport tagjának hozzátartozója
               is.
          (2)  A biztosítónak a szerződő felet kell tájékoztatnia; a szerződő fél a hozzá
               intézett nyilatkozatokról és a szerződésben bekövetkezett változásokról
               köteles a biztosítottat tájékoztatni.
          (3)  A szerződés korlátozhatja vagy kizárhatja a biztosított belépését a
               szerződésbe.
          (4)  Ha a szerződés úgy rendelkezik, a biztosítási fedezetet a biztosított és a
               szerződő fél között fennálló jogviszony megszűnése nem érinti.

6:443. §       [A szerződés megkötése]
          (1)  Ha a szerződést nem írásban kötötték meg, a biztosító köteles a biztosítási
               fedezetet igazoló dokumentumot kiállítani.
          (2)  Ha a fedezetet igazoló dokumentum a szerződő fél ajánlatától eltér, és az
               eltérést a szerződő fél a dokumentum kézhezvételét követően késedelem
               nélkül nem kifogásolja, a szerződés a fedezetet igazoló dokumentum szerinti
               tartalommal jön létre. Ez a rendelkezés lényeges eltérésekre akkor
               alkalmazható, ha a biztosító az eltérésre a szerződő fél figyelmét a
               fedezetet igazoló dokumentum átadásakor írásban felhívta. Ha a felhívás
               elmarad, a szerződés az ajánlat tartalmának megfelelően jön létre.
          (3)  Az ajánlattevő ajánlatához annak megtételétől számított tizenöt napig, ha
               az ajánlat elbírálásához egészségügyi kockázatfelmérésre van szükség,
               hatvan napig van kötve.

6:444. §       [A biztosító ráutaló magatartása fogyasztói szerződésben]
          (1)  Ha a szerződő fél fogyasztó, a szerződés akkor is létrejön, ha a biztosító
               az ajánlatra annak beérkezésétől számított tizenöt napon belül – ha az
               ajánlat elbírálásához egészségügyi vizsgálatra van szükség, hatvan napon
               belül – nem nyilatkozik, feltéve, hogy az ajánlatot a jogviszony tartalmára
               vonatkozó, jogszabályban előírt tájékoztatás birtokában, a biztosító által
               rendszeresített ajánlati lapon és a díjszabásnak megfelelően tették.
          (2)  Az (1) bekezdés szerinti esetben a szerződés – az ajánlat szerinti
               tartalommal – az ajánlatnak a biztosító részére történt átadása időpontjára
               visszamenő hatállyal a kockázatelbírálási idő elteltét követő napon jön
               létre.
          (3)  Ha a kockázatelbírálási idő alatt a biztosítási esemény bekövetkezik, az
               ajánlatot a biztosító csak abban az esetben utasíthatja vissza, ha ennek
               lehetőségére az ajánlati lapon a figyelmet kifejezetten felhívta, és az
               igényelt biztosítási fedezet jellege vagy a kockázatviselés körülményei
               alapján nyilvánvaló, hogy az ajánlat elfogadásához a kockázat egyedi
               elbírálása szükséges.
          (4)  Ha a biztosító kifejezett nyilatkozata nélkül létrejött szerződés lényeges
               kérdésben eltér a biztosító általános szerződési feltételétől, a biztosító
               a szerződés létrejöttétől számított tizenöt napon belül javasolhatja, hogy
               a szerződést az általános szerződési feltételeknek megfelelően módosítsák.
               Ha a szerződő fél a javaslatot nem fogadja el vagy arra tizenöt napon belül
               nem válaszol, a biztosító az elutasítástól vagy a módosító javaslat
               kézhezvételétől számított tizenöt napon belül a szerződést harminc napra
               írásban felmondhatja.

6:445. §       [A biztosító kockázatviselésének kezdete]
          (1)  A biztosító kockázatviselése a felek által a szerződésben meghatározott
               időpontban, ilyen hiányában a szerződés létrejöttének időpontjában
               kezdődik.
          (2)  A felek írásban megállapodhatnak abban, hogy a biztosító a külön
               meghatározott biztosítási kockázatot már olyan időponttól kezdődően viseli,
               amikor a felek között a szerződés még nem jött létre (a továbbiakban:
               előzetes fedezetvállalás).
          (3)  Az előzetes fedezetvállalás a szerződés megkötéséig vagy az ajánlat
               visszautasításáig, de legfeljebb kilencven napig érvényes.
          (4)  Ha a szerződés létrejön, az abban meghatározott biztosítási díj az előzetes
               fedezetvállalás időszakára is irányadó. A szerződés megkötésének
               meghiúsulása esetén a szerződő fél az előzetes fedezetvállalás időszakára a
               biztosító által a kockázatvállalás előzetesen meghatározott módszerei
               alapján megállapított megfelelő díjat köteles megfizetni.

6:446. §       [A biztosítási kockázat jelentős növekedése]
          (1)  Ha a biztosító a szerződéskötés után szerez tudomást a szerződést érintő
               lényeges körülményekről vagy azok változásáról, és ezek a körülmények a
               biztosítási kockázat jelentős növekedését eredményezik, a tudomásszerzéstől
               számított tizenöt napon belül javaslatot tehet a szerződés módosítására,
               vagy a szerződést harminc napra írásban felmondhatja.
          (2)  Ha a szerződő fél a módosító javaslatot nem fogadja el, vagy arra annak
               kézhezvételétől számított tizenöt napon belül nem válaszol, a szerződés a
               módosító javaslat közlésétől számított harmincadik napon megszűnik, ha a
               biztosító erre a következményre a módosító javaslat megtételekor a szerződő
               fél figyelmét felhívta.
          (3)  Ha a szerződés egyidejűleg több vagyontárgyra vagy személyre vonatkozik, és
               a biztosítási kockázat jelentős megnövekedése ezek közül csak egyesekkel
               összefüggésben merül fel, a biztosító az (1) és a (2) bekezdésben
               meghatározott jogait a többi vagyontárgy vagy személy vonatkozásában nem
               gyakorolhatja.

6:447. §       [A díjfizetési kötelezettség]
          (1)  A biztosítás első díjrészlete a felek által meghatározott időpontban, ennek
               hiányában a szerződés létrejöttekor esedékes; a folytatólagos díj pedig
               annak az időszaknak az első napján esedékes, amelyre a díj vonatkozik. Az
               egyszeri díjat a szerződés létrejöttekor kell megfizetni.
          (2)  A biztosítási időszak egy év.

6:448. §       [Díjfizetési kötelezettség a szerződés megszűnése esetén]
          (1)  Ha a biztosítási esemény bekövetkezik, és a szerződés megszűnik, a
               biztosító az egész biztosítási időszakra járó díj megfizetését követelheti.
          (2)  A szerződés megszűnésének egyéb eseteiben a biztosító az addig a napig járó
               díj megfizetését követelheti, amikor kockázatviselése véget ért. Ha az
               időarányos díjnál több díjat fizettek be, a biztosító a díjtöbbletet
               köteles visszatéríteni.

6:449. §       [A díjfizetési kötelezettség elmulasztásának következményei]
          (1)  Ha az esedékes biztosítási díjat nem fizetik meg, a biztosító – a
               következményekre történő figyelmeztetés mellett – a szerződő felet a
               felszólítás elküldésétől számított harminc napos póthatáridő tűzésével a
               teljesítésre írásban felhívja. A póthatáridő eredménytelen elteltével a
               szerződés az esedékesség napjára visszamenő hatállyal megszűnik, kivéve, ha
               a biztosító a díjkövetelést késedelem nélkül bírósági úton érvényesíti.
          (2)  Abban az esetben, ha a szerződés az (1) bekezdésben írt módon, a
               folytatólagos díj meg nem fizetése következtében szűnt meg, a szerződő fél
               a megszűnés napjától számított százhúsz napon belül írásban kérheti a
               biztosítót a kockázatviselés helyreállítására. A biztosító a biztosítási
               fedezetet a megszűnt szerződés feltételei szerint helyreállíthatja,
               feltéve, hogy a korábban esedékessé vált biztosítási díjat megfizetik.

6:450. §       [A szerződő fél tájékoztatási kötelezettsége]
               Ha a szerződést nem a biztosított köti, a biztosítási esemény
               bekövetkezéséig vagy a biztosított belépéséig a szerződő fél a hozzá
               intézett nyilatkozatokról és a szerződésben bekövetkezett változásokról a
               biztosítottat köteles tájékoztatni.

6:451. §       [Belépés a szerződésbe]
          (1)  Ha a szerződést nem a biztosított kötötte, a biztosított a biztosítóhoz
               intézett írásbeli nyilatkozattal a szerződésbe beléphet; a belépéshez a
               biztosító hozzájárulása nem szükséges. A belépéssel a szerződő felet
               megillető jogok és az őt terhelő kötelezettségek összessége a biztosítottra
               száll át.
          (2)  Ha a biztosított belép a szerződésbe, a folyó biztosítási időszakban
               esedékes díjakért a biztosított a szerződő féllel egyetemlegesen felelős. A
               szerződésbe belépő biztosított köteles a szerződő félnek a szerződésre
               fordított költségeit – ideértve a biztosítási díjat is – megtéríteni.

6:452. §       [Közlési és változásbejelentési kötelezettség]
          (1)  A szerződő fél köteles a szerződéskötéskor a biztosítás elvállalása
               szempontjából lényeges minden olyan körülményt a biztosítóval közölni,
               amelyet ismert vagy ismernie kellett. A biztosító írásban közölt kérdéseire
               adott, a valóságnak megfelelő válaszokkal a szerződő fél közlési
               kötelezettségének eleget tesz. A kérdések megválaszolatlanul hagyása
               önmagában nem jelenti a közlési kötelezettség megsértését.
          (2)  A szerződő fél köteles a lényeges körülmények változását a biztosítónak
               írásban bejelenteni.
          (3)  A közlésre vagy a változás bejelentésére irányuló kötelezettség megsértése
               esetén a biztosító kötelezettsége nem áll be, kivéve, ha a szerződő fél
               bizonyítja, hogy az elhallgatott vagy be nem jelentett körülményt a
               biztosító a szerződéskötéskor ismerte, vagy az nem hatott közre a
               biztosítási esemény bekövetkeztében.
          (4)  Ha a szerződés több vagyontárgyra vagy személyre vonatkozik, és a közlési
               vagy változásbejelentési kötelezettség megsértése ezek közül csak
               egyesekkel összefüggésben merül fel, a biztosító a közlésre vagy a változás
               bejelentésére irányuló kötelezettség megsértésére a többi vagyontárgy vagy
               személy esetén nem hivatkozhat.
          (5)  A közlésre és változás bejelentésére irányuló kötelezettség egyaránt
               terheli a szerződő felet és a biztosítottat; egyikük sem hivatkozhat olyan
               körülményre, amelyet bármelyikük elmulasztott a biztosítóval közölni, noha
               arról tudnia kellett, és a közlésre vagy bejelentésre köteles lett volna.

6:453. §       [A biztosítási esemény bekövetkezésére vonatkozó bejelentési kötelezettség]
               A biztosító kötelezettsége nem áll be, ha a szerződő fél, illetve a
               biztosított a biztosítási esemény bekövetkezését a szerződésben
               megállapított határidőben a biztosítónak nem jelenti be, a szükséges
               felvilágosítást nem adja meg, vagy a felvilágosítások tartalmának
               ellenőrzését nem teszi lehetővé, és emiatt a biztosító kötelezettsége
               szempontjából lényeges körülmény kideríthetetlenné válik.

6:454. §       [A szerződés lehetetlenülése; érdekmúlás]
          (1)  Ha a biztosító kockázatviselésének kezdete előtt a biztosítási esemény
               bekövetkezett, bekövetkezése lehetetlenné vált vagy a biztosítási érdek
               megszűnt, a szerződés vagy annak megfelelő része megszűnik.
          (2)  Ha a biztosító kockázatviselésének tartama alatt a biztosítási esemény
               bekövetkezése lehetetlenné vált vagy a biztosítási érdek megszűnt, a
               szerződés vagy annak megfelelő része megszűnik.
          (3)  A biztosítási érdek megszűnéséhez fűződő jogkövetkezmények nem
               alkalmazhatók, ha az érdekmúlás kizárólag a biztosított vagyontárgy
               tulajdonjoga átszállásának következménye, és a vagyontárgy más jogcím
               alapján már korábban is az új tulajdonos birtokában volt. Ebben az esetben
               a tulajdonjoggal együtt a biztosítási fedezet is átszáll, és a tulajdonjog
               átszállása időpontjában esedékes biztosítási díjakért a korábbi és új
               tulajdonos egyetemlegesen felelős. A szerződést bármelyik fél a tulajdonjog
               átszállásáról való tudomásszerzést követő harminc napon belül írásban,
               harmincnapos határidővel felmondhatja.

6:455. §       [A fogyasztói biztosítási szerződés egyoldalúan kógens szabályai]
               Ha a szerződő fél fogyasztó, a szerződés csak a szerződő fél, a biztosított
               és a kedvezményezett javára térhet el e cím olyan rendelkezésétől, amely
               a)   a biztosító ráutaló magatartásával történő szerződéskötésre;
               b)   a biztosítási kockázat jelentős növekedésére;
               c)   a díjfizetés elmaradásának következményeire;
               d)   a fedezetfeltöltésre;
               e)   a kármegelőzési és a kárenyhítési kötelezettségre;
               f)   a közlésre, a változásbejelentésre és a biztosítási esemény
                    bekövetkezésének bejelentésére vonatkozó kötelezettségre;
               g)   a biztosított és a károsult egyezségére;
               h)   a szerződés megszűnése esetén fennálló díjfizetési kötelezettségre;
               i)   a biztosító szolgáltatási kötelezettsége alóli mentesülésére;
               j)   a megtérítési igényre
               vonatkozik.

6:456. §       [A fogyasztói összegbiztosítások és az egészségbiztosítási szerződés
          egyoldalúan kógens szabályozása]
               Ha a szerződő fél fogyasztó, a szerződés csak a szerződő fél, a biztosított
               és a kedvezményezett javára térhet el az összeg- és egészségbiztosítás
               eltérést nem engedő rendelkezésektől.

6:457. §       [A biztosítási szerződési szabályok hatályának kiterjesztése]
               E Cím rendelkezéseit az egyesületi tagsági viszonyon alapuló biztosítási
               jogviszonyra is alkalmazni kell.

LXIII. FEJEZET
A kárbiztosítási szerződés

1. A kárbiztosítási szerződés általános szabályai

6:458. §       [A túlbiztosítás tilalma]
          (1)  A biztosítási összeg nem haladhatja meg a biztosított vagyontárgy értékét.
               A biztosított érdek értékét meghaladó részben a biztosítási összegre
               vonatkozó megállapodás semmis, és a díjat megfelelően le kell szállítani. E
               rendelkezés ellenére is lehet biztosítási szerződést kötni valamely
               vagyontárgy várható értéke, továbbá helyreállításának vagy új állapotban
               való beszerzésének értéke erejéig.
          (2)  A biztosítási esemény bekövetkezésekor a biztosító szolgáltatási
               kötelezettségének felső határa a biztosítási összeg.

6:459. §       [Többszörös biztosítás]
          (1)  Ha ugyanazt az érdeket több biztosító egymástól függetlenül biztosítja, a
               biztosított jogosult igényét ezek közül egyhez vagy többhöz benyújtani.
          (2)  A biztosító, amelyhez a kárigényt benyújtották, az általa kiállított
               fedezetet igazoló dokumentumban írt feltételek szerint és az abban
               megállapított biztosítási összeg erejéig köteles fizetést teljesíteni,
               fenntartva azt a jogát, hogy a többi biztosítóval szemben arányos
               megtérítési igényt érvényesíthet.
          (3)  A biztosítók a (2) bekezdésben írt megtérítési igény alapján a kifizetett
               kárt egymás között azokkal a feltételekkel és biztosítási összegekkel
               arányosan viselik, amelyeknek megfelelően az egyes biztosítók a biztosított
               irányában külön-külön felelnének.

6:460. §       [Alulbiztosítás]
               Ha a biztosítási összeg a biztosított érdek értékénél kisebb, a biztosító a
               kárt a biztosítási összegnek a vagyontárgy értékéhez viszonyított arányában
               köteles megtéríteni.

6:461. §       [Fedezetfeltöltés]
          (1)  Az adott biztosítási időszakra vonatkozó biztosítási összeg az ugyanazon
               biztosítási időszakban bekövetkezett biztosítási esemény miatt kifizetett
               összeggel csökken, kivéve, ha a szerződő fél a díjat megfelelően
               kiegészíti.
          (2)  Az (1) bekezdés szerinti jogkövetkezményt a biztosító abban az esetben
               alkalmazhatja, ha arra legkésőbb a szolgáltatás teljesítésével egyidejűleg
               írásban felhívta a szerződő fél figyelmét, és a fedezetfeltöltés díját
               közölte.
          (3)  Ha a szerződő fél a fedezetfeltöltés jogával nem él, a szerződés a
               kifizetett összeggel csökkentett biztosítási összeg mellett marad hatályban
               a folyó biztosítási időszakra.

6:462. §       [A biztosító teljesítése]
               Ha a biztosítási esemény bekövetkezik, a biztosító a szerződésben a
               teljesítés előkészítéséhez szükséges időre tekintettel megállapított
               határidőn belül köteles szolgáltatását teljesíteni.

6:463. §       [Kármegelőzési és kárenyhítési kötelezettség]
          (1)  A szerződő fél és a biztosított a kár megelőzése érdekében az adott
               helyzetben általában elvárható magatartást köteles tanúsítani. Ezt az
               elvárhatósági követelményt kell támasztani abban az esetben is, ha a
               szerződés szabályozza a szerződő fél és a biztosított kármegelőzési
               teendőit, előírja a kár megelőzését vagy enyhítését célzó eszközöket,
               eljárásokat, szakképzettségi követelményeket.
          (2)  A szerződő fél és a biztosított a biztosító előírásai és a káresemény
               bekövetkezésekor adott utasításai szerint, ezek hiányában az adott
               helyzetben általában elvárható magatartás követelménye szerint köteles a
               kárt enyhíteni.
          (3)  A kárenyhítés szükséges költségei a biztosítási összeg keretei között akkor
               is a biztosítót terhelik, ha a kárenyhítés nem vezetett eredményre.
          (4)  Alulbiztosítás esetén a biztosító a kárenyhítés költségeit a biztosítási
               összeg és a vagyontárgy értékének arányában köteles megtéríteni.

6:464. §       [Mentesülés a szolgáltatási kötelezettség alól]
          (1)  A biztosító mentesül szolgáltatási kötelezettsége alól, ha bizonyítja, hogy
               a kárt jogellenesen, szándékos vagy súlyosan gondatlan magatartással
               a)   a szerződő fél vagy a biztosított;
               b)   a velük közös háztartásban élő hozzátartozójuk, üzletvezetésre
                    jogosult tagjuk vagy az általános szerződési feltételben meghatározott
                    munkakört betöltő alkalmazottjuk, tagjuk vagy megbízottjuk; vagy
               c)   a biztosított jogi személynek az általános szerződési feltételben
                    meghatározott vezető beosztású tisztségviselője vagy a biztosított
                    vagyontárgy kezelésére jogosított tagja, munkavállalója vagy
                    megbízottja okozta.
          (2)  Az (1) bekezdésben foglalt rendelkezést a kármegelőzési és a kárenyhítési
               kötelezettség megszegésére is alkalmazni kell.

6:465. §       [Állapotmegőrzési kötelezettség]
          (1)  A biztosítási esemény bekövetkezte után a biztosított vagyontárgy állapotán
               a biztosított a szerződésben megállapított határidőn belül csak annyiban
               változtathat, amennyiben az a kárenyhítéshez szükséges.
          (2)  Nem áll be a biztosító szolgáltatási kötelezettsége, ha a megengedettnél
               nagyobb mértékű változtatás következtében a biztosító szolgáltatási
               kötelezettségének elbírálása szempontjából lényeges körülmények
               kideríthetetlenné váltak.

6:466. §       [Rendes felmondás]
          (1)  A határozatlan időre kötött szerződést a felek írásban, a biztosítási
               időszak végére, harmincnapos felmondási idővel felmondhatják.
          (2)  A felmondási jog legfeljebb három évre zárható ki. A felmondási jog három
               évnél hosszabb időre történő kizárása a három évet meghaladó részében
               semmis.
          (3)  Ha a szerződés három évnél hosszabb időre szól, és a felek nem kötötték ki,
               hogy az a megállapított időtartam eltelte előtt is felmondható, a negyedik
               évtől kezdve a szerződést bármelyik fél felmondhatja.
          (4)  A szerződő fél felmondása esetén a biztosító követelheti annak a
               díjengedménynek a megfizetését, amelyet a szerződés hosszabb tartamára
               tekintettel nyújtott (a továbbiakban: tartamengedmény).

6:467. §       [Részleges díjfizetés]
          (1)  Ha az esedékes díjnak csak egy részét fizették meg, és a biztosító – a
               díjfizetési kötelezettség elmulasztására vonatkozó szabályok megfelelő
               alkalmazásával – eredménytelenül hívta fel a szerződő felet a befizetés
               kiegészítésére, a szerződés változatlan biztosítási összeggel, a befizetett
               díjjal arányos időtartamra marad fenn.
          (2)  Ha a szerződés a díj nemfizetése miatt megszűnik, a biztosító követelheti a
               tartamengedmény időarányos részének megfizetését.

6:468. §       [Megtérítési igény]
          (1)  A biztosítót az általa megtérített kár mértékéig megtérítési igény illeti
               meg a károkozóval szemben, kivéve, ha a károkozó a biztosítottal közös
               háztartásban élő hozzátartozó. A megszűnt követelés biztosítékai
               fennmaradnak, és e követelést biztosítják.
          (2)  Ha a biztosító nem térítette meg a teljes kárt és a biztosító a károkozóval
               szemben keresetet indít, köteles erről a biztosítottat tájékoztatni, és a
               biztosított kérésére köteles a biztosított igényét is érvényesíteni. A
               biztosított igényének érvényesítését a biztosító a költségek előlegezésétől
               teheti függővé. A megtérült összegből elsőként a biztosított követelését
               kell kielégíteni.

6:469. §       [A biztosított vagyontárgy megkerülése]
               Ha a biztosított vagyontárgy megkerül, a biztosított arra igényt tarthat;
               ebben az esetben a biztosító által teljesített szolgáltatást köteles
               visszatéríteni.

2. A felelősségbiztosítási szerződés

6:470. §       [Felelősségbiztosítási szerződés]
          (1)  Felelősségbiztosítási szerződés alapján a biztosított követelheti, hogy a
               biztosító a szerződésben megállapított módon és mértékben mentesítse őt
               olyan kár megtérítése, illetve sérelemdíj megfizetése alól, amelyre
               jogszabály értelmében köteles.
          (2)  A biztosítás kiterjed az eljárási költségekre, ha e költségek a biztosító
               útmutatásai alapján vagy előzetes jóváhagyásával merültek fel. A
               biztosított kérésére a biztosítónak a költségeket meg kell előlegeznie.
          (3)  A biztosítónak a károkozó biztosított jogi képviseleti költségeit és a
               kamatokat akkor is meg kell térítenie, ha ezek a kártérítési összeggel
               együtt a biztosítási összeget meghaladják.

6:471. §       [A biztosítási esemény bejelentése]
               A biztosított a szerződésben megállapított határidőn belül – a bejelentési
               kötelezettség megszegése esetére megállapított jogkövetkezmények mellett –
               köteles a biztosítónak írásban bejelenteni, ha vele szemben a szerződésben
               meghatározott tevékenységével kapcsolatban kárigényt közölnek, vagy ha
               olyan körülményről szerez tudomást, amely ilyen kárigényre adhat alapot. A
               biztosítási esemény bejelentésére legalább harminc napos bejelentési
               határidőt kell biztosítani.

6:472. §       [A biztosító szolgáltatása]
          (1)  A biztosító szolgáltatását a károsultnak teljesítheti. A biztosított akkor
               követelheti, hogy a biztosító neki teljesítsen, ha a károsult követelését ő
               egyenlítette ki.
          (2)  Ha a biztosított a vele szemben támasztott kártérítési igények miatti
               felelősségét vagy összegszerű helytállási kötelezettsége mértékét
               nyilvánvalóan megalapozatlanul vitatja, a biztosító jogosult a károsultnak
               teljesíteni. Az alaptalan tagadás többletköltségei a biztosítottat
               terhelik; ha azokat a biztosító viselte, a biztosított azokat neki
               visszafizetni tartozik.

6:473. §       [A károsult igényének érvényesítése]
          (1)  A károsult – ha jogszabály eltérően nem rendelkezik – nem érvényesítheti
               kárigényét közvetlenül a biztosítóval szemben.
          (2)  Ez a szabály nem akadályozza meg, hogy a károsult a biztosítóval szemben
               annak bírósági megállapítása iránt indítson keresetet, hogy a biztosított
               felelősségbiztosítási fedezete a károkozás időpontjában a károsult kárára
               fennállt-e.

6:474. §       [A biztosított általi elismerés, teljesítés és egyezség hatálya a
          biztosítóval szemben]
          (1)  A károsult kártérítési igényének a biztosított által történt elismerése,
               teljesítése és az azzal kapcsolatos egyezsége a biztosítóval szemben akkor
               hatályos, ha ahhoz a biztosító előzetesen hozzájárult vagy azt utólag
               tudomásul vette.
          (2)  Nem hivatkozhat a biztosító arra, hogy a károsult követelésének a
               biztosított által történt elismerése, teljesítése vagy az azzal kapcsolatos
               egyezsége vele szemben hatálytalan, ha a követelés nyilvánvalóan
               megalapozott.
          (3)  A biztosított bírósági marasztalása a biztosítóval szemben akkor hatályos,
               ha a biztosító a perben részt vett, a biztosított képviseletéről
               gondoskodott vagy ezekről lemondott.

LXIV. FEJEZET
Az összegbiztosítási szerződések

1. Az összegbiztosítási szerződések általános szabályai

6:475. §       [A biztosítási érdek összegbiztosítás esetén]
               Összegbiztosítás esetén a szerződés létrejöttéhez és módosításához a
               biztosított írásbeli hozzájárulása szükséges, ha a szerződést nem ő köti
               meg. A biztosított hozzájárulása nélkül kötött biztosítási szerződésnek a
               kedvezményezett kijelölését tartalmazó része semmis; ilyen esetben
               kedvezményezettnek a biztosítottat vagy örökösét kell tekinteni, aki – a
               csoportos biztosítás esetét kivéve – a szerződő félnek köteles megtéríteni
               a kifizetett biztosítási díjakat és a szerződésre fordított költségeket.

6:476. §       [Többszörös biztosítás]
               A felek azonos biztosítási érdekre és azonos biztosítási kockázatokra több
               biztosítást is érvényesen köthetnek, és halmozhatják a biztosítói
               szolgáltatásokat.

2. Az életbiztosítási szerződés

6:477. §       [Életbiztosítás]
               Életbiztosítási szerződés alapján a biztosító a természetes személy
               biztosított halála, meghatározott életkor vagy időpont elérése vagy más
               esemény bekövetkezése esetére a szerződésben meghatározott biztosítási
               összeg kifizetésére, járadék élethosszig tartó vagy meghatározott időszakra
               történő folyósítására vállal kötelezettséget. Az életbiztosítás lehet
               különösen:
               a)   kockázati életbiztosítás, amelynek sem lejárati szolgáltatása, sem
                    visszavásárlási értéke nincs; vagy
               b)   kockázati életbiztosításnak nem minősülő életbiztosítás, ideértve a
                    befektetési egységekhez kötött életbiztosítást is, ahol a befektetési
                    kockázatot a szerződés szerint a szerződő fél maga viseli.

6:478. §       [A kedvezményezett]
          (1)  Kedvezményezett
               a)   a szerződésben megnevezett személy;
               b)   a bemutatóra szóló kötvény birtokosa;
               c)   ilyen személyek hiányában vagy ha a kedvezményezett megnevezése nem
                    volt érvényes a biztosítási esemény időpontjában, a biztosított vagy
                    örököse.
          (2)  A szerződő fél a kedvezményezettet a biztosítóhoz címzett és a biztosítónak
               eljuttatott írásbeli nyilatkozattal jelölheti ki, és a biztosítási esemény
               bekövetkezéséig bármikor ugyanilyen formában a kijelölését visszavonhatja
               vagy a kijelölt kedvezményezett helyett más kedvezményezettet nevezhet meg.
               Ha nem a biztosított a szerződő fél, mindezekhez a biztosított írásbeli
               hozzájárulása szükséges. Abban az esetben, ha bemutatóra szóló kötvényt
               állítottak ki, a kedvezményezett későbbi kijelölése akkor lép hatályba, ha
               a kötvényt megsemmisítették és új kötvényt állítottak ki.
          (3)  Ha a szerződő fél a biztosítotthoz vagy a kedvezményezetthez intézett
               írásbeli nyilatkozattal kötelezettséget vállal arra, hogy a kedvezményezett
               kijelölését folyamatosan hatályban tartja, a kedvezményezett kijelölését
               nem lehet visszavonni vagy megváltoztatni azon személy hozzájárulása
               nélkül, akinek részére a kötelezettségvállalást tették. A szerződő fél
               nyilatkozatáról a biztosítót tájékoztatni kell.
          (4)  A kedvezményezett kijelölése hatályát veszti, ha a kedvezményezett a
               biztosítási esemény bekövetkezte előtt meghal vagy jogutód nélkül
               megszűnik.

6:479. §       [A szerződéskötés különös szabályai]
          (1)  Ha a biztosított kiskorú, és a szerződést nem a törvényes képviseletet
               gyakorló szülője köti meg, a szerződés érvényességéhez a gyámhatóság
               jóváhagyása szükséges. A gyámhatóság jóváhagyásával érvényes a szerződés
               akkor is, ha a biztosított a cselekvőképességében vagyoni jognyilatkozatai
               tekintetében részlegesen korlátozott vagy cselekvőképtelen nagykorú
               személy.
          (2)  A biztosított a szerződés megkötéséhez adott hozzájárulását írásban
               bármikor visszavonhatja. Csoportos életbiztosítási szerződés ettől eltérően
               rendelkezhet. A visszavonás következtében a szerződés a biztosítási időszak
               végével megszűnik, kivéve, ha a biztosított a szerződésbe belép.

6:480. §       [Várakozási idő]
               A felek a szerződésben kiköthetik, hogy a biztosító valamely biztosítási
               esemény kockázatát csak a szerződés létrejöttét követő későbbi időponttól
               vállalja, vagy – ha a biztosítási esemény a kikötött várakozási időn belül
               következik be – jogosult a szolgáltatást csökkenteni. A várakozási idő
               legfeljebb hat hónap lehet; a kikötött várakozási idő ezt meghaladó része
               semmis.

6:481. §       [A díjfizetés elmulasztásának következménye]
          (1)  A teljes biztosítási időszakra járó díjat a biztosító az első évben
               bírósági úton érvényesítheti; ezt követően csak akkor élhet e jogával, ha
               abban az évben a szerződő fél a díjfizetést már megkezdte vagy a díjfizetés
               halasztásában állapodtak meg.
          (2)  A díjfizetés elmulasztása esetén a kockázati életbiztosításnak nem minősülő
               életbiztosítási szerződés megfelelően csökkentett biztosítási összeggel
               marad fenn (a továbbiakban: díjmentes leszállítás). A szerződő fél e
               jogkövetkezmény helyett választhatja a szerződés rendes felmondását.
          (3)  Nem lehet díjmentesíteni a szerződést, ha visszavásárlási összeg a
               díjmentes leszállítás időpontjában még nem keletkezett. Ebben az esetben a
               szerződés szolgáltatási összeg hiányában megszűnik.

6:482. §       [A közlési és változásbejelentési kötelezettség megszegésének
          következménye]
          (1)  Ha a biztosító a szerződéskötést követően szerez tudomást a
               szerződéskötéskor már fennállt lényeges körülményről, az ebből eredő
               jogokat a szerződés fennállásának az első öt évében gyakorolhatja.
          (2)  A közlési kötelezettség megsértése ellenére beáll a biztosító
               kötelezettsége, ha a szerződés megkötésétől a biztosítási esemény
               bekövetkeztéig öt év már eltelt.
          (3)  Az (1) és a (2) bekezdés rendelkezéseit a szerződésben meghatározott
               lényeges körülmények változására vonatkozó bejelentési kötelezettség
               megsértésének következményeire is megfelelően alkalmazni kell. A biztosító
               ezzel kapcsolatos jogainak gyakorlására nyitva álló ötéves időszak a
               változásbejelentési határidő leteltét követő napon kezdődik.

6:483. §       [Rendes felmondás]
          (1)  A szerződő fél – ha az első évi biztosítási díjat befizették – az
               életbiztosítási szerződést írásban, harmincnapos felmondási idő mellett, a
               biztosítási időszak utolsó napjára felmondhatja.
          (2)  Az életbiztosítási szerződést – a biztosítási kockázat jelentős
               növekedésének esetét kivéve – a biztosító nem mondhatja fel.

6:484. §       [Maradékjog]
          (1)  Ha az életbiztosítási szerződés bármely okból a biztosítási összeg
               kifizetése nélkül szűnik meg, a biztosító köteles a szerződésben
               meghatározott visszavásárlási összeget kifizetni.
          (2)  A biztosító mentesül a biztosítási összeg kifizetése alól, ha a biztosított
               a kedvezményezett szándékos magatartása következtében vesztette életét; a
               visszavásárlási összeg ebben az esetben az örökösöket illeti meg, és a
               kedvezményezett abból nem részesülhet.
          (3)  A szerződés a biztosítási összeg kifizetése nélkül szűnik meg, és a
               biztosító a visszavásárlási összeget köteles visszatéríteni, ha a
               biztosított szándékosan elkövetett súlyos bűncselekménye folytán, azzal
               összefüggésben vagy a szerződéskötéstől számított két éven belül elkövetett
               öngyilkossága következtében halt meg.

3. A balesetbiztosítási szerződés

6:485. §       [Balesetbiztosítás]
               Balesetbiztosítási szerződés alapján a biztosító különösen a biztosított
               baleset miatt bekövetkező halála, egészségkárosodása vagy rokkantsága
               esetére a szerződésben meghatározott biztosítási összeg vagy járadék
               fizetésére, vagy a szerződésben meghatározott egyéb szolgáltatásra vállal
               kötelezettséget.

6:486. §       [Alkalmazandó szabályok]
          (1)  A balesetbiztosításra az életbiztosítás szabályait a következő kérdésekben
               kell alkalmazni:
               a)   a biztosított hozzájáruló nyilatkozatának visszavonása;
               b)   a kedvezményezett kijelölése és jogai; és
               c)   a biztosító mentesülése, ha a biztosított halálát a biztosítási
                    összegre jogosult okozta.
          (2)  A felek a felmondási jog korlátozásában nem állapodhatnak meg.
          (3)  A balesetbiztosításra egyebekben a kárbiztosítás szabályait kell alkalmazni
               a következő eltérésekkel:
               a)   a biztosító a balesetért felelős személlyel szemben megtérítési igénye
                    alapján nem érvényesíthet igényt;
               b)   nem terheli a biztosítottat állapotmegőrzési kötelezettség a
                    biztosítási esemény bekövetkezése esetén.

LXV. FEJEZET
Az egészségbiztosítási szerződés

6:487. §       [Egészségbiztosítási szerződés]
               Egészségbiztosítási szerződés alapján a biztosító a biztosított
               megbetegedése esetén a szerződésben meghatározott szolgáltatások
               teljesítésére vállal kötelezettséget. A biztosító szolgáltatása kiterjedhet
               a szerződésben meghatározott egészségügyi szolgáltatások egészséges személy
               általi igénybe vételekor felmerülő költségek megtérítésére is.

6:488. §       [Alkalmazandó szabályok]
          (1)  Az egészségbiztosításra az életbiztosítás szabályait a következő
               kérdésekben kell alkalmazni:
               a)   csoportos biztosítás;
               b)   a biztosított részéről szükséges hozzájárulás, ha nem a biztosított a
                    szerződő fél;
               c)   a biztosított hozzájáruló nyilatkozatának visszavonása; és
               d)   a biztosító kötelezettségeinek beállása a közlési kötelezettség
                    megsértése esetén.
          (2)  Ha az egészségbiztosítást kárbiztosításként kötötték, a kárbiztosításra
               vonatkozó rendelkezéseket a következő eltérésekkel kell alkalmazni:
               a)   a kárenyhítési kötelezettség szabályainak alkalmazása során nem
                    tekinthető a biztosító mentesülését eredményező oknak, ha a
                    biztosított az őt törvény alapján megillető rendelkezési joggal élve
                    az orvosi beavatkozáshoz nem járul hozzá; és
               b)   nem terheli a biztosítottat állapotmegőrzési kötelezettség a
                    biztosítási esemény bekövetkezése esetén.

6:489. §       [Várakozási idő]
          (1)  Ápolási szolgáltatásra irányuló biztosítás esetén, illetve akkor, ha a
               biztosítandó személy valamely tartós betegsége a szerződéskötéskor mindkét
               fél által ismert volt, az említett betegségre vonatkozóan a felek az
               egészségbiztosítási szerződésben legfeljebb hároméves várakozási időt
               köthetnek ki.
          (2)  A várakozási időbe beszámít az az időtartam, amelynek során a biztosított
               az egészségbiztosítás megkötését megelőzően – legfeljebb hatvan napon belül
               – megszűnt korábbi egészségbiztosítási szerződés alapján folyamatosan
               jogosult volt egészségbiztosítási szolgáltatásra.

6:490. §       [Felmondás egészségbiztosítás esetén]
          (1)  Nem tekinthető a biztosítási kockázat jelentős növekedésének a biztosított
               életkora előrehaladásából származó természetes egészségromlás lehetősége.
          (2)  Az egészségbiztosítást a biztosító rendes felmondással nem szüntetheti meg.

XXIII. CÍM
A TARTÁSI ÉS AZ ÉLETJÁRADÉKI SZERZŐDÉS

LXVI. FEJEZET
A tartási szerződés

6:491. §       [Tartási szerződés]
          (1)  Tartási szerződés alapján a tartásra kötelezett a tartásra jogosult
               körülményeinek és szükségleteinek megfelelő ellátására, illetve
               gondozására, a tartásra jogosult ellenérték teljesítésére köteles.
          (2)  A tartási szerződést írásba kell foglalni.

6:492. §       [A tartásra kötelezett kötelezettsége]
               A tartásra kötelezett kötelezettsége kiterjed a tartásra jogosult
               lakhatásának biztosítására, élelemmel és ruházattal való ellátásárára,
               gondozására, betegsége esetén ápolására és gyógyíttatására, halála esetén
               illő eltemettetésére.

6:493. §       [A szerződés megszűnése]
          (1)  A szerződés megszűnik a tartásra jogosult halálával.
          (2)  Több jogosult javára szóló szerződés esetén az egyik jogosult halála után –
               ha a körülményekből más nem következik – a túlélő jogosult változatlanul
               követelheti az oszthatatlan szolgáltatásokat, ideértve a megszokott
               életvitel folytatásához szükséges szolgáltatásokat, és arányosan tarthat
               igényt az osztható szolgáltatásokra.
          (3)  A tartásra kötelezett halála esetén a tartási kötelezettség az örökhagyó
               tartozásaiért való felelősség szabályai szerint annyiban száll át a
               tartásra kötelezett örökösére, amennyiben a kötelezett haláláig nyújtott
               tartás az ellenszolgáltatást nem fedezi.

6:494. §       [Tartás ellenében ingatlan tulajdonjogának átruházása]
          (1)  Ha a tartási kötelezettség ellenében a tartásra kötelezettre ingatlan
               tulajdonjogát ruházzák át, és a tartásra jogosult felhívására a tartásra
               kötelezett az őt terhelő kötelezettség biztosítására megfelelő biztosítékot
               nem ad, a tartásra jogosult kérelmére az ingatlan-nyilvántartásba az
               átruházott ingatlan terheként tartási jogot kell bejegyezni.
          (2)  A tartásra kötelezett szerződésszegése esetén a tartásra jogosult a
               tartásra kötelezett által adott biztosítékból vagy tartási jog bejegyzése
               esetén az ingatlanból kielégítést kereshet.

6:495. §       [A tartási szerződés módosítása és megszüntetése]
          (1)  A bíróság a tartási szerződést bármelyik fél kérelmére – mindkét fél
               érdekeinek figyelembevételével – módosíthatja, ha a szerződés változatlan
               tartalommal történő fenntartása – különösen a felek megromlott viszonyára
               tekintettel – indokolatlan.
          (2)  Ha valamelyik fél magatartása vagy körülményei folytán a természetben való
               tartás lehetetlenné vált, bármelyik fél kérheti a bíróságtól a szerződés
               végleges vagy az említett körülmények megszűntéig tartó módosítását
               életjáradéki szerződéssé. A szerződés módosítása esetén a bíróság az
               ítéletben meghatározza a tartásra kötelezettet terhelő szolgáltatást.
          (3)  Ha a szerződés célja a szerződés módosításával nem valósítható meg,
               bármelyik fél kérheti a bíróságtól a szerződés megszüntetését.
          (4)  A bíróság a felek kérelméhez nincs kötve, de nem alkalmazhat olyan
               jogkövetkezményt, amely ellen mindkét fél tiltakozik.

6:496. §       [Ingyenes tartási szerződés]
          (1)  E fejezet rendelkezéseit megfelelően alkalmazni kell az olyan tartási
               szerződésre, amely alapján a tartásra jogosult ellenszolgáltatás nyújtására
               nem köteles.
          (2)  Ha a körülményekből más nem következik, a közeli hozzátartozók között
               létrejött tartási szerződésből folyó kötelezettségek teljesítéséért
               ellenszolgáltatás nem jár.
          (3)  Az ingyenes tartási szerződés a tartásra kötelezett halálával megszűnik.
          (4)  Ha a szerződés teljesítése vagy életjáradéki szerződéssé módosítása a
               szerződéskötés után megváltozott vagyoni körülményeinél fogva a tartásra
               kötelezettre nézve túlságosan nagy megterheléssel járna, a tartásra
               kötelezett kérheti a bíróságtól a szerződés megszüntetését.
          (5)  Az ingyenes tartás esetén a tartási kötelezettség teljesítésének
               megtagadására az ajándékozási szerződés, az eltartó felelősségére az
               ingyenes szerződésekért fennálló felelősség szabályait kell megfelelően
               alkalmazni.

LXVII. FEJEZET
Az életjáradéki szerződés

6:497. §       [Életjáradéki szerződés]
          (1)  Életjáradéki szerződés alapján a járadékadásra kötelezett a
               járadékszolgáltatásra jogosult javára, annak haláláig, meghatározott
               pénzösszeg vagy más helyettesíthető dolog időszakonként visszatérő
               szolgáltatására, a járadékszolgáltatásra jogosult ellenérték teljesítésére
               köteles.
          (2)  Az életjáradékot havonta előre kell teljesíteni. A járadékszolgáltatásra
               jogosult a hat hónapnál régebben lejárt és alapos ok nélkül nem
               érvényesített járadékot bírósági úton nem követelheti.
          (3)  Az életjáradéki szerződésre egyebekben a tartási szerződés szabályait kell
               alkalmazni.

XXIV. CÍM
A POLGÁRI JOGI TÁRSASÁGI SZERZŐDÉS

6:498. §       [Polgári jogi társasági szerződés]
               Polgári jogi társasági szerződéssel a felek (a továbbiakban: tagok) arra
               vállalnak kötelezettséget, hogy közös céljuk elérése érdekében
               együttműködnek, a közös cél megvalósításához szükséges vagyoni
               hozzájárulást teljesítenek, és tevékenységük kockázatát közösen viselik.

6:499. §       [Vagyoni hozzájárulás]
          (1)  A tagok fejenként egyenlő mértékben teljesítenek vagyoni hozzájárulást.
          (2)  A vagyoni hozzájárulás tárgya lehet pénz, vagyoni értékkel rendelkező
               dolog, vagyoni értékű jog vagy bármilyen egyéb szolgáltatás, így különösen
               személyes munkavégzés.
          (3)  A nem pénzben nyújtott hozzájárulásokat a tagok maguk értékelik, és ennek
               alapján megállapítják a hozzájárulások egymáshoz viszonyított arányát.

6:500. §       [A hozzájárulás módja]
          (1)  A hozzájárulásként adott el nem használható dolgok közös használatba, az
               elhasználható dolgok közös tulajdonba kerülnek.
          (2)  A közös tulajdonba került dolog tulajdoni hányadával a tag önállóan nem
               rendelkezhet.

6:501. §       [Igényérvényesítés a taggal szemben]
          (1)  Ha valamelyik tag nem szolgáltatja a szerződésben vállalt hozzájárulást,
               bármelyik tag követelheti tőle a szerződésszerű teljesítést. A tagok ezen
               jogát érvényesen nem lehet kizárni.
          (2)  Ha valamelyik tag olyan magatartást tanúsít, amely veszélyezteti a közös
               tevékenység sikerét vagy a szerződéses célt, bármelyik tag követelheti az
               ettől való tartózkodást.

6:502. §       [Nyereség és veszteség, tartozások]
          (1)  A közös tevékenység nyeresége és vesztesége a tagok közt hozzájárulásuk
               arányában oszlik meg.
          (2)  Tilos az olyan megállapodás, amely valamely tagot a veszteség viselése alól
               mentesít, vagy a nyereségben való részesedésből kizár.
          (3)  Ha a tagok harmadik személlyel kötött szerződésük alapján a veszteség
               viselésének arányától eltérően kötelesek helytállni, a szerződésben
               meghatározottak szerint el kell számolniuk egymással.

6:503. §       [Ügyvitel]
          (1)  Az ügyek vitelére a tagok együttesen jogosultak.
          (2)  A tagok úgy is rendelkezhetnek, hogy az ügyek vitelére meghatározott tagot
               vagy tagokat jogosítanak fel; ilyenkor a kifejezetten fel nem jogosított
               tagok nem jogosultak az ügyek vitelére.
          (3)  Ha több tag együttesen jogosult ügyvitelre, az ügyvitelre jogosult tagok az
               ügyviteli döntéseket egyhangúlag hozzák meg.
          (4)  Az ügyek vitelére a társaságon kívül álló személy nem jogosítható fel. Az
               ügyvitel személyesen látható el. Az e rendelkezésekkel ellentétes
               szerződési kikötés semmis.

6:504. §       [Ellentmondás]
               Az önálló ügyviteli jogkörrel rendelkező tag ügyviteli intézkedése ellen
               bármelyik tag, az együttes ügyviteli jogkörben eldöntött ügyviteli
               intézkedés ellen az ügyvitelből kizárt bármelyik tag ellentmondással élhet.
               Az ellentmondásról a tagok együttesen döntenek. A tervezett intézkedés a
               tagok döntésének meghozataláig nem hajtható végre. Az ellentmondás joga
               érvényesen nem zárható ki.

6:505. §       [Az ügyviteli jog megszűnése]
          (1)  Ha az ügyeket nem az összes tag együttesen viszi, az ügyvitelre
               feljogosított tagtól az ügyvitel jogát a többi tag egyhangú döntéssel
               megvonhatja; ilyenkor az ügyek további vitelének módjáról a tagok döntenek.
               Ezen jog kizárása vagy korlátozása semmis.
          (2)  A szerződés által az ügyvitel jogával felruházott tag erről a jogáról
               lemondhat. A lemondás nem eshet alkalmatlan időre.
          (3)  Ha nem marad ügyvitelre jogosított tag, az ügyvitel joga valamennyi tagot
               megilleti.

6:506. §       [Képviselet]
               A tagok a szerződésben feljogosíthatják valamelyik tagot a többi tag
               harmadik személyekkel szembeni képviseletére.

6:507. §       [A tagok egymás közötti viszonya]
               Minden tag jogosult az ügyek menetét megismerni, így különösen az ezekkel
               kapcsolatos iratokba, könyvekbe betekinteni. A felek ettől eltérő
               megállapodása semmis.

6:508. §       [A tag hitelezője]
          (1)  A tag hitelezője a szerződés megszűnése esetén a tagot megillető
               elszámolási hányadra tarthat igényt.
          (2)  Ha a hitelező e hányadra végrehajtást vezet, a tagot megillető rendes
               felmondás jogát gyakorolhatja, de ebben az esetben sem követelheti a tagnak
               járó hányad természetben való kiadását.
          (3)  Ha a szerződést határozott időre kötötték, a tag hitelezőjét felmondási jog
               illeti meg három hónapos felmondási idővel, feltéve, hogy a határozott
               időtartamból egy évnél hosszabb idő van hátra.

6:509. §       [Rendes felmondás]
          (1)  A határozatlan időre kötött szerződést bármelyik tag három hónapos
               felmondási idővel felmondhatja. A felmondási jogot nem lehet érvényesen
               kizárni.
          (2)  Aki alkalmatlan időben gyakorolja felmondási jogát, köteles az ebből eredő
               károkat megtéríteni, feltéve, hogy az időpont alkalmatlanságára a többi tag
               figyelmeztette, és felmondását a figyelmeztetés ellenére fenntartotta.

6:510. §       [Rendkívüli felmondás]
          (1)  A szerződés fontos okból rendkívüli felmondással is megszüntethető. Ezen
               jog kizárása semmis.
          (2)  Fontos oknak minősül különösen, ha valamely tag a szerződésből eredő
               lényeges kötelezettségét felróhatóan megszegi.

6:511. §       [A tag halála vagy megszűnése]
          (1)  A szerződés megszűnik bármelyik tag halála vagy megszűnése esetén.
          (2)  A megmaradt tagok egyhangúlag dönthetnek úgy, hogy a szerződést a meghalt
               vagy megszűnt tag nélkül hatályban tartják.
          (3)  Ha a meghalt vagy megszűnt tag jogutódja kérelmezi, és ehhez a megmaradt
               tagok hozzájárulnak, a szerződésben a jogutód a jogelőd helyébe lép.

6:512. §       [Kizárás]
          (1)  A szerződés rendelkezhet úgy, hogy valamely tagot a többi tag egyhangú
               döntésével a társaságból kizár, ha a kizárandó tag érdekkörében felmerülő
               okból valamely másik tagot rendkívüli felmondási jog illetne meg.
          (2)  A kizárt taggal el kell számolni.
          (3)  A kizárt tag a közös vagyonba tartozó vagyontárgyak kiadását természetben
               nem követelheti. A többi tag azonban választása szerint kiadhatja
               természetben a követelt vagyontárgyat vagy annak értékét.

6:513. §       [Elszámolás]
          (1)  A szerződés megszűnése után a tagok között elszámolásnak van helye. Semmis
               az olyan megállapodás, amely az elszámolást előre kizárja.
          (2)  Az elszámolás során a közös vagyont a tagok között hozzájárulásuk arányában
               kell felosztani.
          (3)  A közös használatba adott dolgokat vissza kell szolgáltatni a
               tulajdonosnak.

XXV. CÍM
AZ ÉLETTÁRSI KAPCSOLAT

6:514. §       [Az élettársi kapcsolat létrejötte és megszűnése]
          (1)  Élettársi kapcsolat áll fenn két olyan, házasságkötés nélkül közös
               háztartásban, érzelmi és gazdasági közösségben (a továbbiakban:
               életközösség) együtt élő személy között, akik közül egyiknek sem áll fenn
               mással házassági életközössége, bejegyzett élettársi életközössége vagy
               élettársi kapcsolata, és akik nem állnak egymással egyenesági rokonságban
               vagy testvéri kapcsolatban.
          (2)  Az élettársi kapcsolat az (1) bekezdésben foglalt feltételek fennállása
               esetén az életközösség létesítésével jön létre, és megszűnik, ha az
               élettársak egymással házasságot kötnek, bejegyzett élettársi kapcsolatot
               létesítenek vagy az életközösségük véget ér.

6:515. §       [Az élettársi vagyonjogi szerződés]
          (1)  Az élettársak egymás közötti vagyoni viszonyaikat az élettársi együttélés
               idejére szerződéssel rendezhetik. A szerződés akkor érvényes, ha
               közokiratba vagy ügyvéd által ellenjegyzett magánokiratba foglalták.
          (2)  A szerződésben az élettársak bármilyen olyan vagyonjogi rendelkezést
               kiköthetnek, amely – szerződés vagy e törvény alapján – a házastársak
               között érvényesülhet.
          (3)  A szerződés harmadik személyekkel szemben akkor hatályos, ha a szerződést
               az élettársi vagyonjogi szerződések nyilvántartásába bevezették, vagy ha az
               élettársak bizonyítják, hogy a harmadik személy a szerződés fennállásáról
               és annak tartalmáról tudott vagy tudnia kellett.
          (4)  Az élettársi vagyonjogi szerződések nyilvántartására a házassági vagyonjogi
               szerződések nyilvántartására vonatkozó rendelkezéseket megfelelően
               alkalmazni kell.

6:516. §       [Élettársak közötti törvényes vagyonjogi rendszer]
          (1)  Ha élettársi vagyonjogi szerződés eltérően nem rendelkezik, az élettársak
               az együttélés alatt önálló vagyonszerzők. Az életközösség megszűnése esetén
               bármelyik élettárs követelheti a másiktól az együttélés alatt keletkezett
               vagyonszaporulat megosztását. Nem számítható a vagyonszaporulathoz az a
               vagyon, amely házastársak esetén különvagyonnak minősül.
          (2)  Az élettársat a vagyonszaporulatból a szerzésben való közreműködése
               arányában, elsősorban természetben illeti meg részesedés. A háztartásban, a
               gyermeknevelésben valamint a másik élettárs vállalkozásában végzett munka a
               szerzésben való közreműködésnek minősül.
          (3)  Ha a szerzésben való közreműködés aránya nem állapítható meg, azt
               egyenlőnek kell tekinteni, kivéve, ha ez bármelyik élettársra nézve
               méltánytalan vagyoni hátrányt jelentene.
          (4)  Az élettársat a vagyonszaporulatból megillető részesedés védelmére és a
               vagyonszaporulat élettársak közötti megosztására – ha e törvény eltérően
               nem rendelkezik – a házastársak között szerződéssel kiköthető
               közszerzeményi rendszer rendelkezéseit kell megfelelően alkalmazni.

6:517. §       [A lakáshasználat szerződéses rendezése]
          (1)  Az élettársak az élettársi jogviszony létrejöttekor vagy annak fennállása
               alatt a közösen használt lakás további használatát az életközösség
               megszűnése esetére előzetesen szerződéssel rendezhetik. A szerződés akkor
               érvényes, ha közokiratba vagy ügyvéd által ellenjegyzett magánokiratba
               foglalták.
          (2)  A lakáshasználat előzetes szerződéses rendezése esetén a gyermek
               lakáshasználati jogának figyelembevételére a házastársi közös lakás
               használatára vonatkozó rendelkezéseket megfelelően alkalmazni kell.
          (3)  Az élettársak az életközösség megszűnése után is megállapodhatnak az
               élettársi közös lakás további használatáról. A megállapodás nincs
               alakszerűséghez kötve.

NEGYEDIK RÉSZ
FELELŐSSÉG SZERZŐDÉSEN KÍVÜL OKOZOTT KÁRÉRT

XXVI. CÍM
A KÁRTÉRÍTÉSI FELELŐSSÉG ÁLTALÁNOS SZABÁLYA ÉS KÖZÖS SZABÁLYAI

6:518. §       [A károkozás általános tilalma]
               A törvény tiltja a jogellenes károkozást.

6:519. §       [A felelősség általános szabálya]
               Aki másnak jogellenesen kárt okoz, köteles azt megtéríteni. Mentesül a
               felelősség alól a károkozó, ha bizonyítja, hogy magatartása nem volt
               felróható.

6:520. §       [Jogellenesség]
               Minden károkozás jogellenes, kivéve, ha a károkozó a kárt
               a)   a károsult beleegyezésével okozta;
               b)   a jogtalan támadás vagy a jogtalan és közvetlen támadásra utaló
                    fenyegetés elhárítása érdekében a támadónak okozta, ha az elhárítással
                    a szükséges mértéket nem lépte túl;
               c)   szükséghelyzetben okozta, azzal arányos mértékben; vagy
               d)   jogszabály által megengedett magatartással okozta, és a magatartás más
                    személy jogilag védett érdekét nem sérti, vagy a jogszabály a
                    károkozót kártalanításra kötelezi.

6:521. §       [Előreláthatóság]
               Nem állapítható meg az okozati összefüggés azzal a kárral kapcsolatban,
               amelyet a károkozó nem látott előre és nem is kellett előre látnia.

6:522. §       [A kártérítési kötelezettség terjedelme]
          (1)  A károkozó a károsult teljes kárát köteles megtéríteni.
          (2)  A teljes kártérítés körében a károkozó köteles megtéríteni
               a)   a károsult vagyonában beállott értékcsökkenést;
               b)   az elmaradt vagyoni előnyt; és
               c)   a károsultat ért vagyoni hátrányok kiküszöböléséhez szükséges
                    költségeket.
          (3)  A kártérítést csökkenteni kell a károsultnak a károkozásból származó
               vagyoni előnyével, kivéve, ha ez az eset körülményeire tekintettel nem
               indokolt.
          (4)  A bíróság különös méltánylást érdemlő körülmények fennállása esetén a
               kártérítés mértékét a teljes kárnál alacsonyabb összegben is
               meghatározhatja.

6:523. §       [A károsodás veszélye]
               Károsodás veszélye esetén a veszélyeztetett kérheti a bíróságtól, hogy azt,
               aki a veszélyt előidézte, az eset körülményeihez képest
               a)   tiltsa el a veszélyeztető magatartástól;
               b)   kötelezze a kár megelőzéséhez szükséges intézkedések megtételére;
               c)   kötelezze megfelelő biztosíték adására.

6:524. §       [Többek közös károkozása]
          (1)  Ha többen közösen okoznak kárt, felelősségük a károsulttal szemben
               egyetemleges.
          (2)  A bíróság mellőzheti az egyetemleges felelősség alkalmazását, ha a károsult
               a kár bekövetkeztében maga is közrehatott, vagy ha az rendkívüli
               méltánylást érdemlő körülmények fennállása miatt indokolt. Az egyetemleges
               felelősség alkalmazásának mellőzése esetén a bíróság a károkozókat
               magatartásuk felróhatósága arányában, ha ez nem megállapítható,
               közrehatásuk arányában marasztalja. Ha a közrehatás arányát sem lehet
               megállapítani, a bíróság a károkozókat egyenlő arányban marasztalja.
          (3)  A károkozók a kárt egymás között magatartásuk felróhatósága arányában, ha
               ez nem megállapítható, közrehatásuk arányában viselik. Ha a közrehatás
               arányát sem lehet megállapítani, a kárt a károkozók egymás között egyenlő
               arányban viselik.
          (4)  A többek közös károkozásának szabályait kell alkalmazni abban az esetben
               is, ha a kárt több, egyidejűleg kifejtett magatartás közül bármelyik
               önmagában is előidézte volna, vagy nem állapítható meg, hogy a kárt melyik
               magatartás okozta.

6:525. §       [Károsulti közrehatás]
          (1)  A károsultat kármegelőzési, kárelhárítási és kárenyhítési kötelezettség
               terheli. Az e kötelezettségek felróható megszegése miatt keletkezett kárt a
               károkozó nem köteles megtéríteni.
          (2)  A károkozó és a károsult között a kárt magatartásuk felróhatósága
               arányában, ha ez nem megállapítható, közrehatásuk arányában kell
               megosztani. Ha a közrehatás arányát sem lehet megállapítani, a kárt a
               károkozó és a károsult között egyenlő arányban kell megosztani.
          (3)  A károsult terhére esik mindazok mulasztása, akiknek magatartásáért
               felelős.

6:526. §       [A károkozásért való felelősség korlátozása és kizárása]
               A szándékosan okozott, továbbá az emberi életet, testi épséget vagy
               egészséget megkárosító károkozásért való felelősséget korlátozó vagy kizáró
               szerződési kikötés semmis.

6:527. §       [A kártérítés módja]
          (1)  A károkozó a kárt pénzben köteles megtéríteni, kivéve, ha a körülmények a
               kár természetben való megtérítését indokolják.
          (2)  A jövőben rendszeresen felmerülő károk megtérítésére a bíróság
               időszakonként visszatérően előre fizetendő, meghatározott összegű járadékot
               is meghatározhat.
          (3)  A bíróság a kártérítés módjának meghatározásánál nincs kötve a károsult
               kérelméhez; a kártérítésnek azt a módját nem alkalmazhatja, amely ellen
               valamennyi fél tiltakozik.

6:528. §       [A jövedelempótló járadék]
          (1)  Akinek munkaképessége a károkozás folytán csökkent, akkor követelhet
               jövedelempótló járadékot, ha a káreset utáni jövedelme az azt megelőző
               időszak jövedelmét neki fel nem róható okból nem éri el.
          (2)  A jövedelempótló járadékot a munkaképesség-csökkenés és a bekövetkezett
               jövedelemkiesés mértékének együttes vizsgálata alapján kell meghatározni.
          (3)  A károsult jövedelemkiesését a károsodást megelőző egy évben elért havi
               átlagjövedelmének alapulvételével kell meghatározni. Ha a károsodást
               megelőző egy évben a jövedelemben tartós változás következett be, a
               változás utáni jövedelem átlagát kell figyelembe venni.
          (4)  Ha a jövedelemkiesés a (3) bekezdés alapján nem határozható meg, az azonos
               vagy hasonló tevékenységet végző személyek havi átlagjövedelmét kell alapul
               venni.
          (5)  A jövedelemkiesés meghatározásánál figyelembe kell venni azt a jövőbeli
               változást is, amelynek bekövetkezésével számolni lehet.
          (6)  A jövedelemkiesés meghatározásánál nem vehető figyelembe az a jövedelem,
               amelyet a károsult munkaképességének csökkenése ellenére rendkívüli
               munkateljesítménnyel ér el.

6:529. §       [A tartást pótló járadék]
          (1)  Tartást pótló járadéknak van helye a károkozás folytán meghalt személlyel
               szemben tartásra jogosult részére. A károkozó a tartást pótló járadék
               fizetésére abban az esetben is köteles, ha magatartásának e következménye
               nem volt előrelátható.
          (2)  A károkozó a tartást pótló járadék fizetésére akkor is köteles, ha a
               meghalt személy tartási kötelezettségének megszegésével nem nyújtotta
               ténylegesen a tartást, vagy a járadékot igénylő a tartási igényét menthető
               okból nem érvényesítette.
          (3)  A tartást pótló járadék mértékének meghatározásánál a kiesett tartást és a
               járadékot igénylő jövedelmét kell figyelembe venni.
          (4)  A járadék mértékének meghatározásánál értékelni kell, ha a járadékot
               igénylő neki felróható okból nem rendelkezik megfelelő jövedelemmel,
               továbbá, hogy érvényesíthet-e követelést azokkal szemben, akik az ő
               tartására a meghalt személlyel egy sorban voltak kötelesek.
          (5)  A járadék számítására egyebekben a jövedelempótló járadék számítására
               vonatkozó szabályokat kell megfelelően alkalmazni.

6:530. §       [A járadék megváltoztatása vagy megszüntetése]
               A járadék meghatározásánál figyelembe vett körülmények lényeges
               megváltozása esetén bármelyik fél kérheti a járadék mértékének és a
               járadékfizetés időtartamának megváltoztatását vagy a járadékfizetési
               kötelezettség megszüntetését.

6:531. §       [Az általános kártérítés]
               Ha a kár mértéke nem állapítható meg, a károkozásért felelős személy olyan
               összegű kártérítés megfizetésére köteles, amely a károsult kárának a
               kiegyenlítésére alkalmas.

6:532. §       [A kártérítés esedékessége]
               A kártérítés a károsodás bekövetkeztekor nyomban esedékes.

6:533. §       [Elévülés]
          (1)  A kártérítésre az elévülés szabályait azzal az eltéréssel kell alkalmazni,
               hogy bűncselekménnyel okozott kár esetén a követelés öt éven túl sem évül
               el mindaddig, amíg a bűncselekmény büntethetősége el nem évül.
          (2)  A járadékkövetelés elévülési ideje a járadékkövetelés egészére egységesen
               akkor kezdődik, amikor a járadékkövetelést megalapozó kár első ízben
               jelentkezik.

6:534. §       [Az értékviszonyok változásának figyelembevétele a kár mértékének
          meghatározásánál]
          (1)  Ha a károkozás és az ítélethozatal között az időmúlásra vagy egyéb
               körülményre tekintettel az értékviszonyokban jelentős változás következett
               be, a bíróság az okozott kár mértékét az ítélethozatal időpontjában
               fennállt értékviszonyok szerint határozhatja meg. Ebben az esetben a
               károkozó késedelmi kamat fizetésére az érték meghatározásának időpontjától
               kezdődően köteles.
          (2)  Ha a károsult kártérítési igénye érvényesítésével felróhatóan késlekedik,
               az ár- és értékviszonyok változásának kockázatát maga viseli.

XXVII. CÍM
A FELELŐSSÉG EGYES ESETEI

LXVIII. FEJEZET
Felelősség fokozott veszéllyel járó tevékenységért

6:535. §       [A veszélyes üzemi felelősség]
          (1)  Aki fokozott veszéllyel járó tevékenységet folytat, köteles az ebből eredő
               kárt megtéríteni. Mentesül a felelősség alól, ha bizonyítja, hogy a kárt
               olyan elháríthatatlan ok idézte elő, amely a fokozott veszéllyel járó
               tevékenység körén kívül esik.
          (2)  A veszélyes üzemi felelősség szabályai szerint felel az is, aki az emberi
               környezetet veszélyeztető tevékenységével másnak kárt okoz.
          (3)  A felelősség kizárása vagy korlátozása semmis; ez a tilalom a dologban
               okozott károkra nem vonatkozik.

6:536. §       [Az üzembentartó]
          (1)  A fokozott veszéllyel járó tevékenység folytatójának az minősül, akinek
               érdekében a veszélyes üzem működik.
          (2)  Ha a veszélyes üzemnek több üzembentartója van, őket közös károkozónak kell
               tekinteni.

6:537. §       [A károsulti közrehatás szabályai]
          (1)  Az üzembentartónak nem kell megtérítenie a kárt annyiban, amennyiben az a
               károsult felróható magatartásából származott. A kármegosztásnál a
               tevékenység fokozottan veszélyes jellegét az üzembentartó terhére kell
               figyelembe venni.
          (2)  Ha vétőképtelen személy elhárítható magatartásával a károkozásban
               közrehatott, az üzembentartót a vétőképtelen károsulttal szemben teljes
               felelősség terheli. Az üzembentartó a vétőképtelen személy gondozójával
               szemben az (1) bekezdés megfelelő alkalmazásával megtérítési igényt
               érvényesíthet.

6:538. §       [Elévülés]
               A veszélyes üzemi felelősségből eredő kártérítési követelés három év alatt
               évül el.

6:539. §       [Veszélyes üzemek találkozása és az üzembentartók egymás közötti viszonya
          közös károkozásnál]
          (1)  Ha veszélyes üzemek egymásnak okoznak kárt, az üzembentartók felróhatóságuk
               arányában kötelesek a másiknak okozott kárt megtéríteni. Ha nem az
               üzembentartó a tényleges károkozó, az üzembentartó a kár megtérítésére a
               tényleges károkozó magatartásának felróhatósága alapján köteles.
          (2)  Ha a károkozás egyik félnek sem róható fel, a kárt az köteles megtéríteni,
               akinek fokozott veszéllyel járó tevékenysége körében a kár bekövetkezéséhez
               vezető rendellenesség merült fel.
          (3)  Ha az egymásnak okozott kár mindkét fél fokozott veszéllyel járó
               tevékenysége körében bekövetkezett rendellenességre vezethető vissza, vagy
               ha ilyen rendellenesség egyik félnél sem állapítható meg, kárát –
               felróhatóság hiányában – mindegyik fél maga viseli.
          (4)  E § rendelkezéseit kell alkalmazni az üzembentartók egymás közötti
               viszonyában abban az esetben is, ha több veszélyes üzem közösen okoz kárt,
               azzal, hogy felróhatóság és rendellenesség hiányában a kárt egyenlő
               arányban viselik.

LXIX. FEJEZET
Felelősség más személy által okozott kárért

6:540. §       [Felelősség az alkalmazott és a jogi személy tagja károkozásáért]
          (1)  Ha az alkalmazott a foglalkoztatására irányuló jogviszonyával
               összefüggésben harmadik személynek kárt okoz, a károsulttal szemben a
               munkáltató a felelős.
          (2)  Ha a jogi személy tagja tagsági viszonyával összefüggésben harmadik
               személynek kárt okoz, a károsulttal szemben a jogi személy a felelős.
          (3)  Az alkalmazott és a tag egyetemlegesen felel a munkáltatóval, illetve a
               jogi személlyel, ha a kárt szándékosan okozta.


6:542. §       [Felelősség a megbízott károkozásáért]
          (1)  Ha a megbízott e minőségében harmadik személynek kárt okoz, a károsulttal
               szemben a megbízó és a megbízott egyetemlegesen felelős. Mentesül a megbízó
               a felelősség alól, ha bizonyítja, hogy őt a megbízott megválasztásában,
               utasításokkal való ellátásában és felügyeletében felróhatóság nem terheli.
          (2)  Állandó jellegű megbízási viszony esetén a károsult kárigényét az
               alkalmazott károkozásáért való felelősség szabályai szerint is
               érvényesítheti.

6:543. §       [Felelősség más szerződés kötelezettjének károkozásáért]
               Más szerződés jogosultja felelősséggel tartozik a vele szerződési
               viszonyban álló kötelezett által a szerződés teljesítése körében harmadik
               személynek okozott kárért mindaddig, amíg a károsult számára ismeretlen
               károkozó személyét meg nem nevezi.

LXX. FEJEZET
Felelősség vétőképtelen személy károkozásáért

6:544. §       [Felelősség vétőképtelen által okozott kárért]
          (1)  Akinek belátási képessége oly mértékben korlátozott, hogy a károkozással
               kapcsolatos magatartása következményeit nem képes felmérni, nem felel az
               általa okozott kárért.
          (2)  A vétőképtelen helyett az felel, aki jogszabály alapján a vétőképtelen
               gondozójának minősül. Gondozó az is, aki a vétőképtelen személy
               felügyeletét a károkozáskor ellátta.
          (3)  Mentesül a gondozó a felelősség alól, ha bizonyítja, hogy a nevelés és a
               felügyelet ellátásával kapcsolatban felróhatóság nem terheli.
          (4)  Több gondozó felelősségére a többek közös károkozására vonatkozó
               szabályokat kell alkalmazni.

6:545. §       [Kártérítés méltányosság alapján]
               Ha a károkozónak nincs gondozója, vagy a gondozó felelősségét nem lehet
               megállapítani, kivételesen a vétőképtelen károkozót is kötelezni lehet a
               kár részben vagy egészben való megtérítésére, feltéve, hogy az eset
               körülményei és a felek vagyoni viszonyai ezt nyilvánvalóan indokolttá
               teszik.

6:546. §       [Önhiba]
               A vétőképtelen károkozó belátási képességének hiányára vagy
               fogyatékosságára nem hivatkozhat, ha ezt az állapotát felróhatóan maga
               idézte elő.

6:547. §       [Felelősség vétőképes kiskorú károkozásáért]
               Ha a kárt olyan vétőképes kiskorú okozta, akinek van felügyeletre köteles
               gondozója, és a károsult bizonyítja, hogy a gondozó kötelességét
               felróhatóan megszegte, a gondozó az okozott kárért a károkozóval
               egyetemlegesen felelős.

LXXI. FEJEZET
Felelősség közhatalom gyakorlásával okozott kárért

6:548. §       [Felelősség közigazgatási jogkörben okozott kárért]
          (1)  Közigazgatási jogkörben okozott kárért a felelősséget akkor lehet
               megállapítani, ha a kárt közhatalom gyakorlásával vagy annak
               elmulasztásával okozták, és a kár rendes jogorvoslattal, továbbá
               közigazgatási perben nem volt elhárítható.
          (2)  Közigazgatási jogkörben okozott kárért a közhatalmat gyakorló jogi személy
               tartozik felelősséggel. Ha a közhatalmi jogkör gyakorlója nem jogi személy,
               a kárért az a jogi személyiséggel rendelkező közigazgatási szerv tartozik
               felelősséggel, amelynek keretében az eljárt közigazgatási szerv működik.

6:549. §       [Felelősség bírósági, ügyészségi, közjegyzői és végrehajtói jogkörben
          okozott kárért]
          (1)  A bírósági és az ügyészségi jogkörben okozott kárért való felelősségre a
               közigazgatási jogkörben okozott kárért való felelősség szabályait kell
               megfelelően alkalmazni, azzal, hogy a kárigényt bírósági jogkörben okozott
               kár esetén a bírósággal, ügyészségi jogkörben okozott kár esetén a Legfőbb
               Ügyészséggel szemben kell érvényesíteni. Ha az eljárt bíróság nem jogi
               személy, a kárigényt azzal a bírósággal szemben kell érvényesíteni,
               amelynek elnöke a nem jogi személy bíróság bírái tekintetében az általános
               munkáltatói jogkört gyakorolja. A kártérítési keresetnek előfeltétele a
               rendes jogorvoslat kimerítése.
          (2)  A közjegyzői és a végrehajtói jogkörben okozott kárért való felelősségre a
               közigazgatási jogkörben okozott kárért való felelősség szabályait kell
               megfelelően alkalmazni. A kártérítési keresetnek előfeltétele a rendes
               jogorvoslat kimerítése.

LXXII. FEJEZET
A termékfelelősség

6:550. §       [Felelősség a termékkárért]
               A termékkárért a hibás termék gyártója felelősséggel tartozik.

6:551. §       [A termék]
               Termék minden ingó dolog, akkor is, ha utóbb más dolog alkotórészévé vált.

6:552. §       [A termékkár]
               Termékkár
               a)   valakinek a hibás termék által okozott halála, testi sérülése vagy
                    egészségkárosodása miatt bekövetkezett kár; és
               b)   a hibás termék által más dolgokban okozott, a kár bekövetkeztekor
                    ötszáz eurónak a Magyar Nemzeti Bank hivatalos devizaárfolyama
                    szerinti forintösszegénél nagyobb összegű kár, ha a károsodott dolog
                    szokásos rendeltetése szerint magánhasználat vagy magánfogyasztás
                    tárgya, és azt a károsult is rendszerint ilyen célra használta.

6:553. §       [A gyártó]
          (1)  E fejezet alkalmazásában gyártó a végtermék, a résztermék, az alapanyag
               előállítója, valamint aki a terméken elhelyezett nevével, védjegyével vagy
               egyéb megkülönböztető jelzés alkalmazásával önmagát a termék gyártójaként
               tünteti fel.
          (2)  Importtermék esetén a terméket gazdasági tevékenysége keretében az Európai
               Gazdasági Térség területére behozó személyt is gyártónak kell tekinteni. Ez
               a szabály nem érinti az importálónak a gyártóval szemben érvényesíthető
               visszkereseti igényét.
          (3)  Ha a termék gyártója nem állapítható meg, a termék minden forgalmazóját
               gyártónak kell tekinteni mindaddig, amíg a forgalmazó a gyártót vagy azt a
               forgalmazót, akitől a terméket beszerezte, a károsultnak meg nem nevezi.
               Ezt a szabályt importtermék esetén akkor is megfelelően alkalmazni kell, ha
               a termék gyártója feltüntetésre került, de az importálója nem állapítható
               meg.
          (4)  A forgalmazó ezt a nyilatkozatát a károsult írásbeli felhívásától számított
               harminc napon belül teheti meg.

6:554. §       [A termék hibája]
          (1)  A termék akkor hibás, ha nem nyújtja azt a biztonságot, amely általában
               elvárható, figyelemmel különösen a termék rendeltetésére, ésszerűen várható
               használatára, a termékkel kapcsolatos tájékoztatásra, a termék forgalomba
               hozatalának időpontjára, a tudomány és a technika állására.
          (2)  A terméket nem teszi hibássá önmagában az a tény, hogy később nagyobb
               biztonságot nyújtó termék kerül a forgalomba.
          (3)  A termék hibáját a károsultnak kell bizonyítania.

6:555. §       [Mentesülés a felelősség alól]
          (1)  A gyártó akkor mentesül a felelősség alól, ha bizonyítja, hogy
               a)   a terméket nem hozta forgalomba;
               b)   terméket nem üzletszerű forgalmazás céljából állította elő, illetve
                    azt nem üzletszerű gazdasági tevékenység körében gyártotta vagy
                    forgalmazta;
               c)   a termék az általa történő forgalomba hozatal időpontjában hibátlan
                    volt, és a hiba oka később keletkezett;
               d)   a termék általa történő forgalomba hozatala időpontjában a hiba a
                    tudomány és a technika állása szerint nem volt felismerhető; vagy
               e)   a termék hibáját jogszabály vagy kötelező hatósági előírás alkalmazása
                    okozta.
          (2)  Az alapanyag vagy a résztermék gyártója mentesül a felelősség alól, ha
               bizonyítja, hogy
               a)   a hibát a végtermék szerkezete, illetve összetétele okozta; vagy
               b)   a hiba a végterméket gyártó utasításának a következménye.
          (3)  A gyógyszer előírás szerinti alkalmazásával okozott kár esetén a gyártó az
               (1) bekezdés d) pontjában foglaltakra hivatkozással nem mentesülhet a
               felelősség alól.

6:556. §       [Harmadik személy közrehatása]
               A gyártó nem mentesül a felelősség alól arra hivatkozással, hogy a kár
               bekövetkeztében harmadik személy magatartása is közrehatott. Ez a szabály
               nem érinti a gyártónak a harmadik személlyel szemben érvényesíthető
               igényét.

6:557. §       [A felelősség korlátozása és kizárása]
               A károsulttal szemben a gyártó felelősségének korlátozása vagy kizárása
               semmis.

6:558. §       [Igényérvényesítési határidő]
          (1)  A károsult kártérítési igényét hároméves határidő alatt érvényesítheti.
          (2)  Az elévülés akkor kezdődik, amikor a károsult tudomást szerzett vagy
               tudomást szerezhetett volna a kárról, a termék hibájáról és a gyártó
               személyéről.
          (3)  A gyártót az e fejezetben meghatározott felelőssége az adott termék általa
               történő forgalomba hozatalától számított tíz évig terheli. E határidő
               elmulasztása jogvesztéssel jár.

6:559. §       [Vegyes rendelkezések]
          (1)  E fejezet rendelkezéseinek alkalmazása során különös méltánylást érdemlő
               körülmények fennállása esetén sincs mód a kártérítés mértékének a teljes
               kárnál alacsonyabb összegben történő meghatározására.
          (2)  E fejezet rendelkezései nem alkalmazhatóak az atomenergiáról szóló
               törvényben meghatározott károkra, továbbá az olyan nukleáris balesetek
               által okozott károkra, amelyeket a Magyar Köztársaság által ratifikált
               nemzetközi egyezmények rendeznek.

LXXIII. FEJEZET
Felelősség az épületkárokért

6:560. §       [Az épület tulajdonosának felelőssége]
          (1)  Épület egyes részeinek lehullásával vagy az épület hiányosságai révén
               másnak okozott kárért az épület tulajdonosa felelős, kivéve, ha bizonyítja,
               hogy az építkezésre és karbantartásra vonatkozó szabályokat nem sértették
               meg, és az építkezés vagy karbantartás során a károk megelőzése érdekében
               nem járt el felróhatóan.
          (2)  Az (1) bekezdésben foglalt szabályt kell alkalmazni az épületen elhelyezett
               tárgyak leesésével okozott kárért való felelősségre azzal az eltéréssel,
               hogy a károsulttal szemben azt, akinek érdekében a tárgyat elhelyezték, az
               épület tulajdonosával egyetemleges felelősség terheli.
          (3)  Ezek a szabályok nem érintik a felelős személynek azt a jogát, hogy a
               károkozótól a kár megtérítését követelhesse.

6:561. §       [Felelősség tárgyak kidobásával, kiejtésével vagy kiöntésével okozott
          kárért]
          (1)  Valamely tárgynak lakásból vagy más helyiségből való kidobásával,
               kiejtésével vagy kiöntésével okozott kárért a károsulttal szemben a lakás
               vagy helyiség bérlője vagy egyéb jogcímen használója felelős.
          (2)  Kezesként felel a bérlő vagy a használó, ha a károkozót megnevezi. Mentesül
               a felelősség alól, ha bizonyítja, hogy a károkozó jogosulatlanul
               tartózkodott a helyiségben.
          (3)  Valamely tárgynak az épület közös használatára szolgáló helyiségeiből való
               kidobásával, kiejtésével vagy kiöntésével okozott kárért a károsulttal
               szemben az épület tulajdonosa felelős. Ha a tulajdonos a károkozót
               megnevezi, kezesként felel.
          (4)  Ezek a szabályok nem érintik a felelős személynek azt a jogát, hogy a
               kárért egyébként felelős személytől a kár megtérítését követelhesse.

LXXIV. FEJEZET
Felelősség az állatok károkozásáért

6:562. §       [Az állattartás körében okozott kár]
          (1)  Aki állatot tart, az állat által másnak okozott kárért felel, kivéve, ha
               bizonyítja, hogy az állat tartásával kapcsolatban felróhatóság nem terheli.
          (2)  Veszélyes állat tartója a veszélyes üzemi felelősség szabályai szerint
               felel.

6:563. §       [A vadászható állat által okozott kárért való felelősség]
          (1)  A vadászható állat által okozott kár megtérítéséért az a vadászatra
               jogosult tartozik felelősséggel, akinek a vadászterületén a károkozás
               történt. Ha a károkozás nem vadászterületen történt, a kárért az a
               vadászatra jogosult tartozik felelősséggel, akinek a vadászterületéről a
               vad kiváltott.
          (2)  A vadászatra jogosult mentesül a felelősség alól, ha bizonyítja, hogy a
               kárt ellenőrzési körén kívül eső elháríthatatlan ok idézte elő.
          (3)  A kártérítési követelés három év alatt évül el.

XXVIII. CÍM
KÁRTALANÍTÁS JOGSZERŰ KÁROKOZÁSOKÉRT

6:564. §       [A kártalanítás]
               Ha jogszabály a jogszerűen okozott kárért kártalanítási kötelezettséget ír
               elő, a kártalanítás módjára és mértékére a kártérítésre vonatkozó
               szabályokat kell megfelelően alkalmazni.

ÖTÖDIK RÉSZ
AZ ÉRTÉKPAPÍR

XXIX. CÍM
AZ ÉRTÉKPAPÍR FOGALMA ÉS ALAKI LEGITIMÁCIÓS HATÁSA

6:565. §       [Az értékpapír fogalma]
          (1)  Az értékpapír olyan egyoldalú jognyilatkozat, amely papíralapú okiratként
               vagy jogszabályban megjelölt más módon létrehozott, rögzített,
               nyilvántartott és továbbított adatösszességként (dematerializált
               értékpapírként) a benne foglalt jogot úgy testesíti meg, hogy azt a jogot
               gyakorolni, arról rendelkezni csak az értékpapír által, annak birtokában
               lehet.
          (2)  Ha jogszabály meghatározza egyes értékpapírfajták kötelező tartalmi
               elemeit, kizárólag az ezeknek megfelelő okiratot vagy dematerializált
               értékpapírt lehet az adott értékpapírfajtába tartozó értékpapírnak
               tekinteni.
          (3)  Ha az adott értékpapírfajta kötelező tartalmi elemeit más jogszabály nem
               határozza meg, az csak akkor minősül értékpapírnak, ha azon a kibocsátója
               legalább az alábbiakat feltünteti:
               a)   a kibocsátó nevét és címét;
               b)   azt, hogy a nyilatkozat értékpapírnak minősül;
               c)   az értékpapír által megtestesített jogosultságot;
               d)   sorozatban kibocsátott értékpapír esetén az értékpapír-sorozat
                    megjelölését, a sorozat értékpapírkódját és a sorozatba tartozó
                    értékpapírok darabszámát;
               e)   a kibocsátás helyét és időpontját;
               f)   okirati formában kibocsátott értékpapír esetén a kibocsátó aláírását.
          (4)  Okirati formában egyedileg vagy sorozatban kibocsátott értékpapírt lehet
               előállítani. Értékpapírnak minősülő okiratot bemutatóra vagy névre szólóan
               lehet kiállítani.
          (5)  Dematerializált értékpapírként sorozatban kibocsátott, névre szóló
               értékpapírt lehet előállítani.
          (6)  Az értékpapír átruházható. A kibocsátó az értékpapír átruházását – a
               tilalomnak az értékpapírban való feltüntetésével – megtilthatja.
          (7)  Nem szünteti meg az értékpapír által megtestesített kötelmet az, ha az
               értékpapírt annak kibocsátója szerzi meg.

6:566. §       [Az értékpapírok alaki legitimációs hatása és kibocsátásának hibája]
          (1)  Az értékpapír kiállítóját az értékpapír jóhiszemű jogosultjával szemben
               akkor is terhelik az értékpapírban rögzített kötelezettségek, ha az
               értékpapír kibocsátás nélkül vagy érvénytelen ügylettel került forgalomba.
          (2)  Az értékpapír jóhiszemű jogosultjának az értékpapírból eredő jogosultságát
               nem befolyásolja az, ha valamely korábbi átruházásnak vagy más
               tulajdonszerzésnek nem volt jogcíme, vagy ha a jogcím érvénytelen vagy
               hatálytalan volt.
          (3)  A bemutatóra szóló értékpapír esetén az értékpapír birtokosát kell az
               értékpapírban rögzített jog gyakorlására jogosult személynek tekinteni.
          (4)  Névre szóló értékpapír esetén azt kell az értékpapírban rögzített jog
               gyakorlására jogosult személynek tekinteni, akit az értékpapír jogosultként
               megjelöl, vagy akit a forgatmányok megszakítatlan láncolata jogosultként
               igazol. Ha az utolsó forgatmány üres, az értékpapír birtokosát kell
               jogosultnak tekinteni, feltéve, hogy a forgatmányok láncolata
               megszakítatlan. Ha valamely üres forgatmányra újabb forgatmány következik,
               az utóbbi aláíróját úgy kell tekinteni, mint aki az értékpapírt üres
               forgatmány útján szerezte meg.
          (5)  Ha a névre szóló értékpapír jogosultjának személye nem átruházás útján
               változik meg, az új jogosult a jogszerzését igazolni köteles. A nem
               átruházás útján való jogszerzést követően az értékpapírra vezetett
               forgatmányok megszakítatlan láncolata az értékpapír birtokosát a nem
               átruházás útján való jogszerzés igazolásától függően igazolja jogosultként.
               Ha jogszabály meghatározott személyt feljogosít a nem átruházás útján való
               igazolt jogszerzésnek a forgatmányi láncolatban való feltüntetésére, az
               ilyen bejegyzés biztosítja a forgatmányi láncolat megszakítatlanságát, és a
               jogszerzés hiánya, érvénytelensége vagy hatálytalansága az értékpapír
               jogosultjának tekintendő jóhiszemű harmadik személynek az értékpapírból
               eredő jogosultságát nem befolyásolja.
          (6)  A dematerializált értékpapír jogosultjának – ellenkező bizonyítás hiányában
               – annak az értékpapírszámlának a jogosultját kell tekinteni, amelyiken a
               dematerializált értékpapírt nyilvántartják.

6:567. §       [Kifogáskorlátozás]
               Az értékpapír kötelezettje a jóhiszemű jogosulttal szemben az értékpapír
               vagy az értékpapírszámla tartalmából kitűnő kifogásokon kívül nem
               hivatkozhat olyan kifogásokra, amelyek valamely korábbi jogosulttal
               szembeni jogviszonyán alapulnak.

6:568. §       [Az e részben foglalt szabályoktól való eltérés lehetősége]
               Az e részben foglalt rendelkezésektől annyiban lehet eltérni, amennyiben
               azt más jogszabály lehetővé teszi.

XXX. CÍM
AZ ÉRTÉKPAPÍROK ÁTRUHÁZÁSÁNAK MÓDJA ÉS SEMMISSÉ NYILVÁNÍTÁSA

6:569. §       [Az értékpapírok átruházásának módja]
          (1)  Az olyan okirati formában előállított értékpapír, amely nem tartalmazza a
               jogosult megnevezését vagy tartalmazza ugyan, de az értékpapír tartalma
               szerint a kötelezett nemcsak a megjelölt személynek, hanem az értékpapír
               bármely bemutatójának köteles teljesíteni, az átruházásra irányuló jogcímen
               alapuló birtokátruházással ruházható át.
          (2)  Az olyan okirati formában előállított értékpapír átruházásához, amely
               tartalmazza a jogosult megnevezését, és nem tartalmaz olyan kikötést, amely
               szerint a kötelezett az értékpapír bármely bemutatójának köteles
               teljesíteni, az átruházásra irányuló jogcímen alapuló birtokátruházáson
               kívül teljes vagy üres forgatmány szükséges.
          (3)  A teljes forgatmány a névre szóló okirati formában előállított értékpapírra
               vagy az ahhoz csatolt lapra (a továbbiakban: toldatra) vezetett, az
               átruházó által aláírt írásbeli nyilatkozat, amely kifejezi az értékpapír
               átruházásának szándékát, és megjelöli azt a személyt, akire az értékpapírt
               átruházzák.
          (4)  Az üres forgatmány a névre szóló okirati formában előállított értékpapír
               hátlapjára vagy a toldatra rávezetett, az átruházó által aláírt írásbeli
               nyilatkozat, amely kifejezi az értékpapír átruházásának szándékát, de nem
               tartalmazza annak a személynek a megjelölését, akire az értékpapírt
               átruházzák. Üres forgatmánynak minősül az átruházónak az értékpapír
               hátlapján vagy a toldaton szereplő aláírása is.
          (5)  A névre szóló okirati formában előállított értékpapír üres forgatmánnyal
               való átruházása esetén az értékpapír birtokosa
               a)   az üres forgatmányt kitöltheti a saját vagy más személy nevére;
               b)   az értékpapírt átruházhatja üres vagy teljes forgatmánnyal;
               c)   az értékpapír birtokát harmadik személyre átruházhatja anélkül, hogy
                    az üres forgatmányt kitöltené és az értékpapírt újabb forgatmánnyal
                    látná el.
          (6)  Ha jogszabály felhatalmazása alapján a kibocsátó a névre szóló okirati
               formában előállított értékpapírba felvett írásbeli nyilatkozatával a
               forgatmány útján való átruházás lehetőségét kizárja (a továbbiakban:
               negatív rendeleti záradék), az okirati értékpapír az engedményezés
               hatályával ruházható át.
          (7)  A dematerializált értékpapír átruházásához az átruházásra irányuló
               szerződés vagy más jogcím, valamint az átruházó értékpapírszámlájának
               megterhelése és az új jogosult értékpapírszámláján a dematerializált
               értékpapír jóváírása szükséges.

6:570. §       [Az értékpapírok átruházásának joghatása]
               A negatív rendeleti záradékot tartalmazó névre szóló értékpapír
               kivételével, az értékpapír átruházásával az értékpapírban rögzített jogok
               átszállnak az értékpapír új jogosultjára, függetlenül attól, hogy az
               átruházó rendelkezett-e az értékpapírban rögzített jogokkal.

6:571. §       [Az értékpapírok semmissé nyilvánítása]
          (1)  Ha az értékpapír azonosíthatatlanná válik, elvész, fizikailag megsemmisül,
               vagy oly mértékben megrongálódik, hogy tartalma nem ismerhető meg, erre
               irányuló eljárás eredményeként az értékpapír semmissé nyilvánítására
               kerülhet sor.
          (2)  Az értékpapír semmissé nyilvánítása esetén a semmissé nyilvánított
               értékpapírhoz nem fűződnek többé értékpapírjogi joghatások; az értékpapírba
               foglalt jogot az e jogra irányadó általános szabályok szerint lehet
               érvényesíteni.

HATODIK RÉSZ
EGYÉB KÖTELEMKELETKEZTETŐ TÉNYEK

XXXII. CÍM
A JOGALAP NÉLKÜLI GAZDAGODÁS

6:579. §       [Jogalap nélküli gazdagodás]
          (1)  Aki másnak rovására jogalap nélkül jut vagyoni előnyhöz, köteles ezt az
               előnyt visszatéríteni.
          (2)  Nem köteles visszatéríteni a gazdagodást, aki attól a visszakövetelés előtt
               elesett, kivéve, ha
               a)   rosszhiszeműen jutott a gazdagodáshoz; vagy
               b)   a gazdagodás megszűnésével kapcsolatban felróhatóság terheli.

6:580. §       [Az érték megtérítése]
               Ha a vagyoni előnyt természetben visszaszolgáltatni nem lehet, annak
               értékét kell megtéríteni.

6:581. §       [Az életfenntartás céljára adott juttatás visszakövetelése]
               Az életfenntartás céljára adott és arra felhasznált juttatást jogalap
               nélküli gazdagodás jogcímén visszakövetelni nem lehet, kivéve, ha a
               juttatást bűncselekmény útján szerezték meg.

6:582. §       [Közös gazdagodók]
               A jogalap nélkül közösen gazdagodók egyetemlegesen felelnek a gazdagodás
               visszatérítéséért.

XXXIII. CÍM
A MEGBÍZÁS NÉLKÜLI ÜGYVITEL

6:583. §       [Megbízás nélküli ügyvitel]
               Aki valamely ügyben más helyett eljár anélkül, hogy arra megbízás alapján
               vagy egyébként jogosult volna, az ügyet úgy köteles ellátni, amint azt
               annak érdeke és feltehető akarata megkívánja, akinek javára beavatkozott.

6:584. §       [A beavatkozás helyénvalósága]
          (1)  A más ügyébe jogosultság nélkül való beavatkozást akkor kell helyénvalónak
               tekinteni, ha megfelel a másik feltehető érdekének és akaratának,
               különösen, ha a beavatkozás őt károsodástól óvja meg.
          (2)  Életveszély elhárítása érdekében az életveszélybe került személy, széles
               körben fenyegető veszély megelőzése vagy elhárítása érdekében a tulajdonos
               vagy más rendelkezésre jogosult személy, tartási kötelezettség teljesítése
               érdekében a tartásra köteles személy akarata ellenére is helye van
               beavatkozásnak.

6:585. §       [Megbízás nélküli ügyvivő]
          (1)  A megbízás nélküli ügyvivő köteles azt, akinek érdekében beavatkozott,
               beavatkozásáról késedelem nélkül értesíteni; egyebekben őt a megbízott
               kötelezettségei terhelik.
          (2)  Ha a megbízás nélküli ügyvivő beavatkozása helyénvaló volt, őt a megbízott
               jogai illetik, függetlenül attól, hogy beavatkozása sikerrel járt-e.
          (3)  Ha a beavatkozás nem volt helyénvaló, a megbízás nélküli ügyvivő díjazást
               nem követelhet, költségeinek megtérítését a jogalap nélküli gazdagodás
               szabályai szerint követelheti, és felelős mindazért a kárért, amely
               beavatkozása nélkül nem következett volna be.
          (4)  A megbízás nélküli ügyvivőt a hozzá került idegen vagyontárggyal
               kapcsolatban terhelő elkülönítési, őrzési, elszámolási és kiadási
               kötelezettségre a bizalmi vagyonkezelési szerződés szabályait kell
               megfelelően alkalmazni.

6:586. §       [Idegen ügy sajátként való ellátása]
               Ha valaki tudva, hogy nincs hozzá joga, idegen ügyet sajátjaként lát el,
               vele szemben a megbízás nélküli ügyvitelből eredő jogokat lehet
               érvényesíteni. Ha e jogokat érvényesítik, az eljáró személy költségeit a
               jogalap nélküli gazdagodás szabályai szerint jogosult beszámítani.

XXXIV. CÍM
AZ UTALÓ MAGATARTÁS

6:587. §       [Utaló magatartás]
               A bíróság a kárnak egészben vagy részben való megtérítésére kötelezheti
               azt, akinek szándékos magatartása más jóhiszemű személyt alapos okkal olyan
               magatartásra indított, amelyből őt önhibáján kívül károsodás érte.

XXXV. CÍM
A DÍJKITŰZÉS

6:588. §       [Díjkitűzés]
          (1)  Ha valaki meghatározott teljesítmény vagy eredmény létrehozójának
               nyilvánosan díjat ígér, a díjat köteles kiszolgáltatni annak, aki a
               teljesítményt vagy eredményt először létrehozza. E kötelezettség akkor is
               terheli, ha a teljesítményt vagy eredményt a díjkitűzésre tekintet nélkül
               hozták létre.
          (2)  Ha a teljesítményt vagy az eredményt többen együttesen hozták létre, a
               díjat közöttük közreműködésük arányában kell megosztani. Ha a közreműködés
               arányát nem lehet megállapítani, vagy többen, egymástól függetlenül hozták
               létre a teljesítményt vagy az eredményt, a díjat egyenlő arányban kell
               megosztani.
          (3)  A díjkitűzés visszavonása akkor érvényes, ha a díjkitűző a visszavonás
               jogát kifejezetten fenntartotta, és a visszavonás legalább ugyanolyan
               nyilvánosan történt, mint a díjkitűzés. A díjkitűzés visszavonása a
               teljesítmény vagy az eredmény létrehozójával szemben hatálytalan, ha a
               visszavonásra a teljesítmény vagy az eredmény megvalósulását követően kerül
               sor.

XXXVI. CÍM
A KÖTELEZETTSÉGVÁLLALÁS KÖZÉRDEKŰ CÉLRA

6:589. §       [Kötelezettségvállalás közérdekű célra]
               Ha valaki kötelezettséget vállal arra, hogy általa meghatározott közérdekű
               célra ingyenesen vagyoni szolgáltatást teljesít, megállapíthatja azokat a
               feltételeket, amelyek szerint a szolgáltatást a meghatározott célra kell
               fordítani, és kijelölheti azt a személyt, akinek javára a szolgáltatást
               fordítani kell.

6:590. §       [Szerv kijelölése]
          (1)  Ha a kötelezett nem jelölte ki azt a szervet, amely a szolgáltatást a
               meghatározott célra fordítja, annak kijelöléséről az ügyész keresete
               alapján a bíróság határoz.
          (2)  Ha a kijelölt szerv a szolgáltatást nem fordítja a meghatározott célra, az
               ebből eredő igények érvényesítésére az ügyész is jogosult.

6:591. §       [Visszavonás]
          (1)  Az egyszeri szolgáltatásra irányuló kötelezettségvállalást érvényesen a
               teljesítés előtt lehet visszavonni, ha a kötelezettség elvállalása után a
               kötelezett körülményeiben olyan lényeges változás állott be, hogy a
               kötelezettségvállalás teljesítése többé el nem várható.
          (2)  A határozatlan időre szóló, rendszeres szolgáltatásra irányuló
               kötelezettségvállalást a kötelezett bármikor visszavonhatja.
          (3)  A kötelezettségvállalás visszavonása esetén a már teljesített szolgáltatás
               visszakövetelésének nincs helye.

6:592. §       [A kötelezettség megszűnése]
          (1)  A kötelezettség megszűnik
               a)   a kötelezett halálával;
               b)   a kötelezettségvállalás céljának megvalósulásával; vagy
               c)   a kötelezettségvállalás céljának lehetetlenné válásával.
          (2)  Ha a kötelezettség a cél megvalósulása vagy lehetetlenné válása miatt szűnt
               meg, a fel nem használt szolgáltatásokat a kötelezett részére vissza kell
               szolgáltatni.

HETEDIK KÖNYV
ÖRÖKLÉSI JOG

ELSŐ RÉSZ
ÁLTALÁNOS SZABÁLYOK

I. CÍM
ÖRÖKLÉS

7:1. §         [Öröklés]
               Az ember halálával hagyatéka mint egész száll az örökösre.

7:2. §         [Öröklési igény]
               Az öröklési igény nem évül el.

7:3. §         [Az öröklés jogcímei]
          (1)  Örökölni végintézkedés alapján vagy törvény szerint lehet.
          (2)  Ha az örökhagyó után végintézkedés maradt, az öröklés rendjét ez határozza
               meg.

II. CÍM
KIESÉS AZ ÖRÖKLÉSBŐL

7:4. §         [Kiesés az öröklésből]
          (1)  Kiesik az öröklésből, aki nem éli túl az örökhagyót. A közös balesetben
               vagy más hasonló közös veszélyhelyzetben elhunyt személyek az egymás után
               történő öröklés tekintetében a halál beálltának sorrendjétől függetlenül
               kiesettnek tekintendők.
          (2)  Kiesik az öröklésből az is,
               a)   aki az öröklésre érdemtelen;
               b)   akit az örökhagyó az öröklésből kizárt vagy kitagadott;
               c)   aki lemondott az öröklésről;
               d)   aki az örökséget visszautasította.

7:5. §         [Kiesés a haszonélvezeti jogból, a kötelesrészből, továbbá a hagyományból
          és a meghagyásból]
               Az öröklésből való kiesésre vonatkozó szabályokat a haszonélvezeti jog
               öröklésére, a kötelesrészre, a hagyományra és a meghagyásra megfelelően
               alkalmazni kell, azzal az eltéréssel, hogy a hagyományos és a meghagyás
               kedvezményezettjének kiesése – ha e vonatkozásban helyettesítés nem történt
               – a hagyománnyal vagy meghagyással terhelt személy mentesülését jelenti.

7:6. §         [Érdemtelenség]
          (1)  Érdemtelen az öröklésre,
               a)   aki az örökhagyó életére tört;
               b)   aki szándékos eljárásával az örökhagyó végakaratának szabad
                    nyilvánítását megakadályozta, a végakarat érvényesítését meghiúsította
                    vagy ezek valamelyikét megkísérelte;
               c)   aki a hagyatékban való részesülés céljából az örökhagyó után törvényes
                    öröklésre jogosult vagy az örökhagyó végintézkedésében részesített
                    személy életére tört.
          (2)  Az érdemtelenség nem vehető figyelembe, ha az érdemtelenségre vezető
               magatartást – bárki ellen irányult – az örökhagyó vagy az, aki ellen
               irányult, megbocsátotta.
          (3)  Az érdemtelenségre az hivatkozhat, aki az érdemtelen személy kiesése
               folytán maga örökölne, vagy a végintézkedéssel reá rótt kötelezettségtől
               vagy más tehertől mentesülne.
          (4)  Aki érdemtelenség miatt kiesik az öröklésből, nem jogosult törvényes
               képviselőként a helyébe lépő személy örökségének kezelésére. Az ilyen
               vagyon kezelésére a szülői vagyonkezelésből kivont vagyon kezelésére
               vonatkozó szabályokat kell megfelelően alkalmazni.

7:7. §         [Lemondás az öröklésről]
          (1)  Aki törvényes öröklésre jogosult, az örökhagyóval kötött írásbeli
               szerződésben – egészben vagy részben – lemondhat az öröklésről.
          (2)  A lemondást a szerződési akarat hiánya vagy fogyatékossága miatt a
               végrendelet megtámadására irányadó szabályok szerint lehet megtámadni.

7:8. §         [A lemondás személyi hatása]
          (1)  A lemondás a lemondó leszármazóira nem hat ki, kivéve, ha a megállapodás
               így szól, vagy ha az a kötelesrészt elérő kielégítés ellenében történt.
          (2)  A meghatározott személy javára való lemondás a felek eltérő
               megállapodásának hiányában arra az esetre szól, ha a meghatározott személy
               az örökhagyó után örököl. Az örökhagyó leszármazójának lemondása a felek
               eltérő megállapodásának hiányában a többi leszármazó javára szolgál.

7:9. §         [A lemondás terjedelme]
          (1)  Az öröklésről való lemondás a felek eltérő megállapodásának hiányában a
               kötelesrészről való lemondást is jelenti. A kötelesrészről való lemondás
               nem jelent lemondást arról, ami a lemondóra más öröklési jogcímen hárul.
          (2)  A lemondás a felek eltérő megállapodásának hiányában kiterjed a hagyatéknak
               arra a részére is, amivel a lemondó hányada utóbb másnak kiesése
               következtében növekszik.
          (3)  A lemondás a felek eltérő megállapodásának hiányában kiterjed arra a
               vagyonra is, amelyet az örökhagyó a lemondás után szerzett, kivéve, ha
               olyan rendkívüli vagyonnövekedés következett be, hogy annak ismeretében a
               lemondó nyilatkozatot feltehetően nem tették volna meg.

MÁSODIK RÉSZ
VÉGINTÉZKEDÉSEN ALAPULÓ ÖRÖKLÉS

III. CÍM
A VÉGRENDELET FAJTÁI, ÉRVÉNYESSÉGI FELTÉTELEI, ÉRTELMEZÉSE

7:10. §        [Végintézkedési szabadság]
               Az örökhagyó a halála esetére vagyonáról vagy annak egy részéről
               végintézkedéssel szabadon rendelkezhet.

7:11. §        [A végrendelkezés személyes jellege]
               Végrendelkezni személyesen lehet.

7:12. §        [Végrendelet]
               Az okirat végrendeleti jellegének megállapításához az szükséges, hogy az
               örökhagyó halála esetére szóló vagyoni rendelkezést tartalmazzon, és
               külsőleg az örökhagyótól származónak mutatkozzék.

7:13. §        [A végrendelet fajtái]
               Végrendelkezni közvégrendelettel vagy írásbeli magánvégrendelettel lehet;
               szóbeli végrendelkezésnek az e törvényben meghatározott esetben van helye.

7:14. §        [Közvégrendelet]
          (1)  Közvégrendeletet közjegyző előtt lehet tenni. A közvégrendelet alaki
               érvényességére a közjegyzői okiratok érvényességére vonatkozó szabályokat
               kell alkalmazni.
          (2)  Nem lehet érvényesen közvégrendeletet tenni olyan személy előtt, aki a
               végrendelkezőnek, a végrendelkező házastársának, élettársának
               hozzátartozója, gyámja vagy gondnoka.
          (3)  Érvénytelen az a juttatás, amely a közvégrendelet tételében közreműködő
               személy, valamint ennek hozzátartozója, gyámoltja vagy gondnokoltja javára
               szól.
          (4)  A korlátozottan cselekvőképes kiskorú és a cselekvőképességében vagyoni
               jognyilatkozatai tekintetében részlegesen korlátozott nagykorú érvényesen
               kizárólag közvégrendeletet tehet. A végrendelet érvényességéhez a törvényes
               képviselő hozzájárulása és a gyámhatóság jóváhagyása nem szükséges.
          (5)  Aki vak, írástudatlan vagy olvasásra vagy nevének aláírására képtelen
               állapotban van, írásban érvényesen kizárólag közvégrendeletet tehet.

7:15. §        [Írásbeli magánvégrendelet]
               Írásbeli magánvégrendeletet olyan nyelven lehet érvényesen tenni, amelyet a
               végrendelkező ért, és amelyen sajátkezűleg írt végrendelet esetén írni, más
               által írt végrendelet esetén olvasni tud.

7:16. §        [Sajátkezűleg és más által írt végrendelet]
          (1)  Az írásbeli magánvégrendeletet a végrendelkező akár maga írhatja, akár
               mással írathatja.
          (2)  A gépírás akkor sem számít saját írásnak, ha magától a végrendelkezőtől
               származik.
          (3)  Gyorsírással vagy a közönséges írástól eltérő egyéb jel- vagy
               számjegyírással készült magánvégrendelet érvénytelen.

7:17. §        [Az írásbeli magánvégrendelet alaki érvényességi feltételei]
          (1)  Az írásbeli magánvégrendelet alaki szempontból érvényes, ha készítésének
               ideje az okiratból kitűnik, továbbá ha a végrendelkező azt
               a)   sajátkezűleg írt végrendelet esetén elejétől végéig maga írja és
                    aláírja;
               b)   más által írt végrendelet esetén két tanú együttes jelenlétében
                    aláírja, vagy ha azt már aláírta, az aláírást két tanú előtt, azok
                    együttes jelenlétében a magáénak ismeri el, és a végrendeletet mindkét
                    esetben a tanúk is – e minőségük feltüntetésével – aláírják; vagy
               c)   a sajátkezűleg írt vagy más által írt végrendeletet aláírja, és akár
                    nyílt, akár zárt iratként a közjegyzőnél – végrendeletként feltüntetve
                    – személyesen letétbe helyezi.
          (2)  A több különálló lapból álló sajátkezűleg írt írásbeli magánvégrendelet
               akkor érvényes, ha minden lapját folyamatos sorszámozással látták el.
          (3)  A több különálló lapból álló más által írt írásbeli magánvégrendelet akkor
               érvényes, ha minden lapját folyamatos sorszámozással látták el, továbbá ha
               minden lapját a végrendelkező és mindkét tanú aláírta.

7:18. §        [Írásbeli magánvégrendelet tanúja]
          (1)  Írásbeli magánvégrendelet tanúja nem lehet olyan személy, aki
               a)   a végrendelkező személyazonosságának tanúsítására nem képes;
               b)   kiskorú, cselekvőképtelen nagykorú vagy cselekvőképességében
                    részlegesen úgy korlátozott, hogy az kizárja tanúkénti közreműködését;
               c)   írástudatlan.
          (2)  Az írásbeli magánvégrendelet érvényességének nem feltétele, hogy a tanú a
               végrendelet tartalmát ismerje, vagy tudjon arról, hogy végrendelet
               tételénél működött közre.

7:19. §        [Tanú vagy más közreműködő számára rendelt juttatás]
          (1)  Az írásbeli magánvégrendelet tanúja, a végrendelkezésnél közreműködő
               személy vagy ezek hozzátartozója javára szóló juttatás érvénytelen, kivéve,
               ha a végrendeletnek ezt a részét az örökhagyó sajátkezűleg írta és aláírta.
          (2)  A tanú vagy a hozzátartozója részére szóló juttatás akkor sem érvénytelen,
               ha a végrendelet megalkotásában az érintett tanún kívül még két tanú vett
               részt.
          (3)  Közreműködőnek minősül a végrendelet megfogalmazója, szerkesztője, leírója
               és minden olyan személy, akinek tevékenysége a végrendelet tartalmának
               érdemi befolyásolására nyújt lehetőséget.
          (4)  Jogi személynek rendelt juttatás esetén nem lehet tanú a jogi személy
               tagja, vezető tisztségviselője, képviselője, felügyelőbizottsági tagja és
               munkavállalója. Ilyen személy közreműködése a végrendelet megalkotásában a
               jogi személynek rendelt juttatást érvénytelenné teszi.

7:20. §        [A szóbeli végrendelet kivételessége]
               Szóbeli végrendeletet az tehet, aki életét fenyegető olyan rendkívüli
               helyzetben van, amely írásbeli végrendelet tételét nem teszi lehetővé.

7:21. §        [A szóbeli végrendelet érvényességi feltételei]
               A szóbeli végrendelet akkor érvényes, ha a végrendelkező két tanú együttes
               jelenlétében a tanúk által értett nyelven végakaratát egész terjedelmében
               szóban – vagy jelnyelvet használó végrendelkező esetén jelnyelven –
               előadja, és egyidejűleg kijelenti, hogy szóbeli nyilatkozata az ő
               végrendelete.

7:22. §        [Szóbeli végrendelet tanúja]
               A szóbeli végrendeletre megfelelően alkalmazni kell az írásbeli
               magánvégrendelet tanújának személyére vonatkozó, valamint az ő és
               hozzátartozója érdekeltségére tekintettel megállapított korlátozásokat,
               azzal az eltéréssel, hogy a tanú írni tudása a szóbeli végrendelet
               érvényességének nem feltétele.

7:23. §        [Közös végrendelet]
          (1)  Két vagy több személynek bármilyen alakban ugyanabba az okiratba foglalt
               végrendelkezése érvénytelen.
          (2)  Házastársaknak az életközösség fennállása alatt készített, ugyanabba az
               okiratba foglalt írásbeli végrendelete érvényes, ha
               a)   sajátkezűleg írt végrendelet esetén az okiratot az egyik végrendelkező
                    elejétől végig maga írja és aláírja, a másik végrendelkező ugyanabban
                    az okiratban sajátkezűleg írt nyilatkozatban kijelenti, hogy az okirat
                    az ő végakaratát is magában foglalja, és nyilatkozatát aláírja;
               b)   más által írt végrendelet esetén a végrendelkezők egymás és a tanúk
                    együttes jelenlétében írják alá az okiratot, vagy mindkét
                    végrendelkező egymás és a tanúk együttes jelenlétében külön
                    nyilatkozik arról, hogy az okiraton szereplő aláírás a sajátja; vagy
               c)   a házastársak közvégrendeletet tettek.
          (3)  A több különálló lapból álló más által írt közös végrendelet akkor
               érvényes, ha minden lapját folyamatos sorszámozással látták el, továbbá ha
               minden lapját a végrendelkezők és mindkét tanú aláírta. A sajátkezűleg írt
               közös végrendelet akkor érvényes, ha minden lapját folyamatos
               sorszámozással látták el, és minden lapját a másik végrendelkező aláírta.

7:24. §        [A végrendelet értelmezése]
               A végrendeletet kétség esetén az örökhagyó feltehető akaratának megfelelően
               és úgy kell értelmezni, hogy az örökhagyó akarata lehetőség szerint
               érvényre jusson. Ez a szabály nem szolgálhat alapul a végrendelet alaki
               hibájának orvoslásához.

IV. CÍM
A VÉGRENDELET TARTALMA

7:25. §        [Örökösnevezés]
          (1)  Az örökhagyó végrendeletében egy vagy több örököst nevezhet.
          (2)  Örökös az, akinek az örökhagyó hagyatékát, annak meghatározott hányadát
               vagy részét juttatja.
          (3)  Kétség esetén örökös az is, akinek az örökhagyó az egész hagyaték értékének
               jelentős részét kitevő egy vagy több meghatározott vagyontárgyat juttat, ha
               az örökhagyó feltehető akarata szerint a részesítettnek a hagyatéki terhek
               viselésében is osztoznia kell.
          (4)  Az alapító által halála esetére rendelt alapítvány – nyilvántartásba való
               bejegyzése esetén – úgy szerzi meg az alapító által a hagyatékból részére
               juttatott vagyont, mintha az öröklés megnyílásakor létezett volna.

7:26. §        [Az örökrész meghatározása]
               Ha az örökhagyó a hagyatékra, annak egy részére vagy valamely hagyatéki
               tárgyra több örököst nevezett és részesedésük mértékét nem határozta meg, a
               részesítettek egyenlő arányban örökölnek.

7:27. §        [Helyettes örökös nevezése]
          (1)  Az örökhagyó arra az esetre, ha az örökös az öröklésből kiesik, más
               személyt nevezhet örökössé.
          (2)  Ha a nevezett örökös az örökhagyónak egyben törvényes örököse is, kiesése
               esetére leszármazóját – ha a végrendelet eltérően nem rendelkezik –
               helyettes örökösnek kell tekinteni, ha a leszármazó a törvényes öröklés
               rendje szerint a kiesett nevezett örököst helyettesítené.

7:28. §        [Utóörökös nevezése]
          (1)  Érvénytelen az örökhagyó olyan végrendeleti intézkedése, amely szerint az
               örökségben vagy annak egy részében valamely eseménytől vagy időponttól
               kezdve az addigi örököst más személy váltja fel.
          (2)  Az elsősorban nevezett örökös halála esetére történt örökösnevezés
               helyettes örökös nevezéseként érvényesül, ha annak feltételei fennállnak.
          (3)  Az örökhagyó érvényesen nevezhet utóörököst az elsősorban örökösnek
               nevezett házastársa halála esetére a házastársra háramlott hagyatékra.
               Utóörökös nevezése a házastárs visszterhes rendelkezési jogát és a szokásos
               mértékű ajándéknál nem nagyobb értékre vonatkozó ingyenes adományozási
               jogát nem érinti.
          (4)  Az örökhagyó érvényesen nevezhet utóörököst az elsősorban örökösnek
               nevezett leszármazójára háramlott hagyatékára arra az esetre, ha a
               leszármazó a hagyaték megnyílásakor nem rendelkezik végrendelkezési
               képességgel, és meghal anélkül, hogy ezt a képességét megszerezte volna.
               Utóörökös nevezése az elsősorban örökösnek nevezett leszármazónak a
               cselekvőképességi szabályok korlátai közötti rendelkezési jogát nem érinti.

7:29. §        [Kizárás az öröklésből]
          (1)  Az örökhagyó azt, aki törvényes örököse vagy azzá válhat, más személynek
               örökössé nevezésével vagy végrendeletben tett kifejezett nyilatkozattal
               kizárhatja a törvényes öröklésből. A kizárást nem kell indokolni.
          (2)  A kötelesrészt meghaladó törvényes örökrészből a kötelesrészre jogosult
               kizárható.

7:30. §        [A végrendelettel ki nem merített hagyaték]
               Ha a nevezett örökösök részesedése a hagyatékot nem meríti ki, a fennmaradó
               rész tekintetében törvényes öröklésnek van helye, ha e törvény eltérően nem
               rendelkezik, vagy a végrendeletből más nem következik.

7:31. §        [Hagyományrendelés]
          (1)  Hagyomány a hagyatékban meglevő valamely vagyontárgynak meghatározott
               személy részére juttatása, ha az ilyen részesedés nem minősül öröklésnek
               (dologi hagyomány).
          (2)  Hagyományrendelés az is, ha az örökhagyó örökösét arra kötelezi, hogy a
               hagyományosnak vagyoni szolgáltatást teljesítsen (kötelmi hagyomány).
          (3)  Hagyományt az örökös javára is lehet rendelni. Hagyománnyal azt is lehet
               terhelni, aki maga is hagyományos. Kétség esetén a hagyomány az örököst
               terheli.

7:32. §        [Utóhagyomány rendelése]
          (1)  Az örökhagyó olyan végrendeleti intézkedése, amely szerint a hagyományban
               valamely eseménytől vagy időponttól az addigi jogosultat más váltja fel,
               érvényes.
          (2)  Ha az örökhagyó eltérően nem rendelkezik, utóhagyományos nevezése az
               előhagyományos visszterhes rendelkezési jogát és a szokásos mértékű
               ajándéknál nem nagyobb értékre vonatkozó ingyenes adományozási jogát nem
               érinti.

7:33. §        [Meghagyás]
          (1)  Ha az örökhagyó a hagyatékban részesülő személyt harmadik személy javára
               teljesítendő kötelezettséggel terheli, a követelésre a végrendeletben
               megjelölt személy jogosulttá válik. Olyan meghagyás teljesítését, amelynek
               követelésére a végrendelet senkit nem jogosít, a végrendeleti végrehajtó és
               a hagyatékban részesülő többi személy igényelheti. Közérdekű meghagyás
               teljesítését az illetékes hatóság is igényelheti.
          (2)  Kétség esetén a meghagyás az örököst terheli.
          (3)  Ha feltehető, hogy az örökhagyó a részesítést a meghagyás teljesítéséhez
               kívánta kötni, a meghagyással terhelt a részesítést a jogalap nélküli
               gazdagodás szabályai szerint kiadni köteles, ha a meghagyást nem teljesíti,
               vagy annak teljesítése neki felróható okból válik lehetetlenné. A
               részesítés kiadását a végrendeleti végrehajtó és a hagyatékban részesülő
               többi személy igényelheti. A kiadott vagyontárgy értékét a meghagyás
               teljesítésére kell fordítani.
          (4)  Kétség esetén hagyományrendelésnek kell tekinteni az örökhagyónak azt a
               rendelkezését, amely meghatározott személy vagyoni részesítését jelenti.

7:34. §        [A végrendeleti öröklés szabályainak alkalmazása a hagyományra és a
          meghagyásra]
               A hagyományra és a meghagyásra – ha e törvény eltérően nem rendelkezik – a
               végrendeleti öröklés szabályait kell megfelelően alkalmazni.

7:35. §        [Növedékjog]
          (1)  Ha az örökhagyó úgy nevezett több örököst a hagyatékra vagy annak egy
               részére, hogy ezzel a törvényes öröklést kizárja, és valamelyik nevezett
               örökös anélkül esik ki, hogy helyettes örököse lenne, a hagyatéknak
               ugyanerre a részére kinevezett többi örökös részesedése arányosan
               növekszik.
          (2)  Ha a kieső nevezett örökös az örökhagyónak törvényes örököse is lenne, a
               növedékjog alapján az örökhagyóval ugyancsak törvényes öröklési
               kapcsolatban álló többi nevezett örökös örökrésze arányosan növekszik,
               feltéve, hogy a kiesőnek nincs helyettes örököse, és a végrendeletből más
               nem következik.
          (3)  A meghatározott hagyatéki tárgyra nevezett örököst az ugyanazon tárgyra
               nevezett másik örökös kiesése következtében és erre a tárgyra nézve illeti
               növedékjog.

7:36. §        [Növedékjog hagyományon és meghagyáson]
               Az ugyanarra a vagyontárgyra vagy ugyanarra a szolgáltatásra közösen
               nevezett hagyományosokat és a több személy javára szóló meghagyás
               jogosultjait ugyanolyan feltétellel illeti egymás után a növedékjog, mint a
               meghatározott hagyatéki tárgyra nevezett örökösöket.

V. CÍM
A VÉGRENDELET ÉRVÉNYTELENSÉGE ÉS HATÁLYTALANSÁGA

7:37. §        [A végrendelet megtámadása]
          (1)  A végrendelet érvénytelenségét és hatálytalanságát megtámadó nyilatkozat
               alapján lehet megállapítani. A megtámadó nyilatkozatban meg kell jelölni az
               érvénytelenség vagy a hatálytalanság okát.
          (2)  Megtámadásra az jogosult, aki az érvénytelenség vagy a hatálytalanság
               megállapítása esetén maga örökölne, vagy a végintézkedéssel reá rótt
               kötelezettségtől vagy más tehertől mentesülne.
          (3)  A végrendelet érvénytelenségét vagy hatálytalanságát a megtámadásban
               érvényesített okból és a megtámadó személy javára lehet megállapítani.
          (4)  A megtámadás joga az öröklés megnyílásától számított öt év alatt elévül.
          (5)  A megtámadás joga megszűnik, ha a megtámadásra jogosult e jogáról az
               öröklés megnyílása után lemond. Lemondásnak kell tekinteni azt a
               jognyilatkozatot, amelyben a megtámadásra jogosult a végrendeletet
               érvényesnek, illetve hatályosnak ismeri el.

7:38. §        [Végrendeleti rendelkezések érvénytelensége]
          (1)  A nyilvánvalóan jóerkölcsbe ütköző, az érthetetlen, lehetetlen és
               ellentmondó feltétel érvénytelen. A feltétel érvénytelensége a végrendeleti
               rendelkezés érvényességét nem érinti, kivéve, ha megállapítható, hogy az
               örökhagyó a rendelkezést a feltétel nélkül nem tette volna meg.
          (2)  A jogellenes felfüggesztő feltételhez kötött végrendeleti részesítés
               érvénytelen, a jogellenes bontó feltételt figyelmen kívül kell hagyni.

7:39. §        [Gondnokság alatt álló személy végrendeletének érvényessége]
               A gondnokság alatt álló személy végrendelete érvényes, ha a gondnokság alá
               helyezés oka a végrendelkezés idején már megszűnt.

7:40. §        [Az örökhagyó akarati hibája]
          (1)  Érvénytelen a végrendeleti rendelkezés, ha
               a)   az örökhagyó tévedett nyilatkozata tartalmában vagy ilyen tartalmú
                    nyilatkozatot egyáltalán nem akart tenni;
               b)   az örökhagyót annak megtételére valaminek a téves feltevése vagy
                    valamely utóbb meghiúsult várakozás indította;
               c)   az örökhagyót valaki jogellenes fenyegetéssel vagy tisztességtelen
                    befolyással bírta rá az intézkedésre;
               feltéve, hogy az örökhagyó a rendelkezést egyébként nem tette volna meg.
          (2)  Az érvénytelen rendelkezés érvényes lesz, ha azt az örökhagyó utóbb a
               végrendeletre megszabott alakban jóváhagyja.

7:41. §        [A végrendelet visszavonása]
          (1)  A végrendelet a visszavonással hatálytalanná válik. A visszavonásra – ha e
               törvény eltérően nem rendelkezik – a végrendelet tételére vonatkozó
               szabályokat kell alkalmazni.
          (2)  Ha az örökhagyó újabb írásbeli végrendeletet tesz, a korábbi végrendeletet
               visszavontnak kell tekinteni. A korábbi végrendeletnek az újabb végrendelet
               rendelkezéseivel nem ellentétes rendelkezései – ha az örökhagyó eltérő
               akarata nem állapítható meg – hatályban maradnak.

7:42. §        [Az írásbeli végrendelet megsemmisítése és megsemmisülése]
          (1)  Az írásbeli magánvégrendelet hatályát veszti, ha azt a végrendelkezési
               képességgel rendelkező örökhagyó vagy az ő beleegyezésével más
               megsemmisíti. Ha az írásbeli magánvégrendelet az örökhagyó birtokában
               maradt, de nem került elő, az ellenkező bizonyításáig azt kell vélelmezni,
               hogy az örökhagyó azt megsemmisítette.
          (2)  A közvégrendelet és az írásbeli magánvégrendelet nem veszti hatályát
               amiatt, hogy a végrendelkezést tartalmazó okirat a végrendelkező akaratán
               kívül álló okból megsemmisül vagy nem található meg, kivéve, ha az
               örökhagyó a megsemmisülésbe belenyugodott.

7:43. §        [A közös végrendelet hatálytalansága és visszavonása]
          (1)  A házastársak közös végrendelete hatálytalanná válik, ha a végrendelet
               megtétele után közöttük az életközösség megszakadt, és az öröklés
               megnyílásáig nem állott helyre.
          (2)  A közös végrendelet hatálytalanná válik, ha megtétele után a
               végrendelkezőknek vagy egyiküknek gyermeke születik, kivéve, ha a
               végrendelet eltérően rendelkezik. Ugyanez a hatása az örökbefogadásnak.
          (3)  Érvénytelen a közös végrendeletbe foglalt rendelkezés egyoldalú
               visszavonása, ha azt a végrendelet kizárta, vagy arra a másik végrendelkező
               értesítése nélkül került sor.
          (4)  Ha valamelyik házastárs érvényesen vonja vissza egyoldalúan a közös
               végrendeletbe foglalt rendelkezését, a másik házastárs végrendelete
               hatályos marad, kivéve, ha a végrendeletből megállapítható, hogy egyik fél
               sem tette volna meg rendelkezését a másiké nélkül.

7:44. §        [A közjegyzőnél letett végrendelet visszavétele]
               A közjegyzőnél letett magánvégrendelet hatályát veszti, ha azt a
               végrendelkező visszaveszi.

7:45. §        [Szóbeli végrendelet hatálytalansága]
               A szóbeli végrendelet hatályát veszti, ha az örökhagyó a szóbeli
               végrendelkezés feltételéül szolgáló helyzet megszűnése után megszakítás
               nélkül harminc napon át nehézség nélkül alkothatott volna írásbeli
               végrendeletet.

7:46. §        [Házastárs vagy élettárs javára tett végrendelet hatálytalansága]
               A házastárs vagy az élettárs javára az életközösség fennállása alatt tett
               végrendelet hatálytalan, ha az öröklés megnyílásakor az életközösség nem
               áll fenn, és az eset körülményeiből nyilvánvaló, hogy az életközösség
               visszaállítására nem volt kilátás és az örökhagyó nem akarta juttatásban
               részesíteni házastársát vagy élettársát.

7:47. §        [A végrendelet részleges érvénytelensége és részleges hatálytalansága]
               Ha a végrendelet több rendelkezése közül valamelyik érvénytelen vagy
               hatálytalan, a többi rendelkezés érvényes vagy hatályos marad, feltéve,
               hogy az örökhagyó eltérően nem rendelkezik, és a végrendelet részleges
               fennmaradása feltehető akaratával nem ellentétes.

VI. CÍM
ÖRÖKLÉSI SZERZŐDÉS

7:48. §        [Öröklési szerződés]
          (1)  Öröklési szerződésben az örökhagyó a vele szerződő felet a magának, illetve
               a szerződésben meghatározott harmadik személynek nyújtandó tartás,
               életjáradék, illetve gondozás ellenében – vagyona, annak egy meghatározott
               része vagy meghatározott vagyontárgyak tekintetében – örökösévé nevezi; a
               másik fél kötelezettséget vállal a tartás, életjáradék, illetve gondozás
               teljesítésére.
          (2)  Ha az örökhagyóval szerződő fél kötelezettsége a harmadik személlyel
               szemben kiterjed az örökhagyó halála utáni időre, a hagyatéki eljárásban az
               ingatlan-hagyatékot a harmadik személy javára fennálló tartási joggal
               terhelten kell átadni, és a tartási jogot a hagyatéki eljárást lefolytató
               közjegyző megkeresésére az ingatlan-nyilvántartásba be kell jegyezni.
          (3)  Az örökhagyó az öröklési szerződésben bármilyen végrendeleti rendelkezést
               tehet. Az örökhagyóval szerződő félnek az öröklési szerződésbe foglalt
               végrendeleti rendelkezése érvénytelen.

7:49. §        [Az öröklési szerződés érvényességi követelményei]
          (1)  Az öröklési szerződés érvényességére az írásbeli végrendeletre vonatkozó
               szabályokat azzal az eltéréssel kell alkalmazni, hogy a szerződésnek akkor
               is a más által írt végrendelet alaki érvényességi feltételeinek kell
               megfelelnie, ha az valamelyik fél saját kézírásával készült.
          (2)  A korlátozottan cselekvőképes kiskorú és a cselekvőképességében vagyoni
               jognyilatkozatai tekintetében részlegesen korlátozott nagykorú örökhagyó
               öröklési szerződésének érvényességéhez a törvényes képviselő hozzájárulása
               és a gyámhatóság jóváhagyása szükséges.

7:50. §        [Az örökség biztosítása]
          (1)  A felek eltérő megállapodásának hiányában semmis az örökhagyónak élők
               között vagy halála esetére az öröklési szerződéssel lekötött vagyontárgyat
               elidegenítő vagy megterhelő rendelkezése. Ez a rendelkezés harmadik
               jóhiszemű személy visszterhesen szerzett jogát nem érinti.
          (2)  A felek eltérő megállapodásának hiányában az örökhagyóval szerződő fél az
               öröklési szerződéssel lekötött ingatlanra az örökhagyó bejegyzési engedélye
               nélkül jegyeztethet be elidegenítési és terhelési tilalmat az ingatlan-
               nyilvántartásba.

7:51. §        [Házastársak közös öröklési szerződése]
          (1)  Házastársak mint örökhagyók az életközösség fennállása alatt érvényesen
               köthetnek ugyanabba az okiratba foglalt öröklési szerződést.
          (2)  A felek eltérő megállapodásának hiányában az örökhagyókkal szerződő fél
               által örökölt lakáson és a hozzá tartozó berendezési és felszerelési
               tárgyakon a túlélő házastársat holtig tartó haszonélvezeti jog illeti meg,
               ha ő azokat az örökhagyóval közösen használta.

7:52. §        [Öröklési szerződés módosítása és megszüntetése]
          (1)  Az öröklési szerződés módosítására és megszüntetésére a tartási és az
               életjáradéki szerződésre vonatkozó szabályokat kell alkalmazni.
          (2)  A módosítás és a megszüntetés alaki követelményeire az öröklési szerződés
               létrejöttére vonatkozó szabályokat kell alkalmazni. A szerződés
               megszüntetése a kötelező alaki érvényességi feltételek teljesítése nélkül
               érvényes, ha az ennek megfelelő tényleges állapot a felek egyező akaratából
               létrejött.

VII. CÍM
HALÁL ESETÉRE SZÓLÓ AJÁNDÉKOZÁS. RENDELKEZÉS VÁRT ÖRÖKSÉGRŐL

7:53. §        [Halál esetére szóló ajándékozás]
          (1)  Ha az ajándékozás azzal a feltétellel történt, hogy a megajándékozott az
               ajándékozót túléli, a szerződésre az ajándékozás szabályait azzal az
               eltéréssel kell alkalmazni, hogy a szerződés alaki követelményeire az
               öröklési szerződés alaki követelményei irányadók.
          (2)  Halál esetére szóló ajándékozás olyan juttatásra nézve érvényes, amely
               végrendelet esetén dologi hagyománynak minősülne.

7:54. §        [Rendelkezés várt örökségről]
          (1)  Az örökhagyó leszármazói egymás között az örökhagyó életében is köthetnek
               szerződést várt örökségük tárgyában.
          (2)  A szerződést írásba kell foglalni.

HARMADIK RÉSZ
TÖRVÉNYES ÖRÖKLÉS

VIII. CÍM
A TÖRVÉNYES ÖRÖKLÉS ÁLTALÁNOS RENDJE

7:55. §        [Leszármazók öröklése]
          (1)  Törvényes örökös első sorban az örökhagyó gyermeke.
          (2)  Több gyermek fejenként egyenlő részben örököl.
          (3)  Az öröklésből kiesett gyermek vagy távolabbi leszármazó helyén egymás közt
               egyenlő részekben a kiesett gyermekei örökölnek.

7:56. §        [Osztályrabocsátási kötelezettség]
          (1)  Ha több leszármazó közösen örököl, mindegyik örököstárs köteles a hagyaték
               értékéhez hozzászámítani annak az ingyenes adománynak az értékét, amelyben
               őt az örökhagyó életében részesítette, feltéve, hogy a hozzászámítást az
               örökhagyó kikötötte, vagy a körülményekből arra lehet következtetni, hogy a
               juttatást a hozzászámítás kötelezettségével adta.
          (2)  Osztályrabocsátási kötelezettség terheli a közösen öröklő leszármazókat
               akkor is, ha az örökhagyó végintézkedése alapján öröklik a törvényes
               örökrészüknek megfelelő hányadot.
          (3)  A szokásos mértékű ingyenes adományt és a tartásra rászorult leszármazó
               részére nyújtott tartást akkor sem kell osztályra bocsátani, ha azt az
               örökhagyó kifejezetten kikötötte.

7:57. §        [Az osztályrabocsátás foganatosítása]
          (1)  A hagyaték és az osztályra bocsátott ingyenes adományok tiszta értékének
               összeszámításával nyert együttes értéknek a törvényes örökrészeknek
               megfelelő arányos elosztása útján kell meghatározni az egy örököstársnak
               jutó örökrészt, és abból le kell vonni az örököstárs által osztályra
               bocsátott értéket.
          (2)  Az osztályra bocsátott érték meghatározásánál az ingyenes adomány
               juttatáskori értékét kell számításba venni. A bíróságtól a körülmények
               figyelembevételével vett más érték meghatározását kérheti az az érdekelt,
               aki számára a juttatáskori értéken való számításba vétel súlyosan
               méltánytalan.
          (3)  Ha az öröklésből kiesett személynek leszármazója van, a leszármazó köteles
               a kiesett személy által kapott ingyenes adományt osztályra bocsátani. Több
               leszármazónak az osztályra bocsátott értékek figyelembevételével
               kiszámított örökrészéből a felmenő által kapott ingyenes adományt a
               hagyatékban való részesedés arányában kell levonni.
          (4)  Ha az örököstárs által osztályra bocsátott érték eléri vagy meghaladja az
               örökrészének az osztályra bocsátott értékek figyelembevételével kiszámított
               értékét, őt a felosztásra kerülő hagyatéki vagyonból kielégítettnek kell
               tekinteni, de a többletet visszatéríteni nem köteles. Ebben az esetben a
               hagyatékot a többi örököstárs között a hagyatékban nem részesülő
               örököstársnak és az ő ingyenes adományának figyelmen kívül hagyásával kell
               felosztani.

7:58. §        [Házastárs öröklése leszármazó mellett]
          (1)  Az örökhagyó házastársát leszármazó örökös mellett megilleti
               a)   a holtig tartó haszonélvezeti jog az örökhagyóval közösen lakott
                    lakáson és a hozzá tartozó berendezési és felszerelési tárgyakon; és
               b)   egy gyermekrész a hagyaték többi részéből.
          (2)  A haszonélvezeti jog nem korlátozható, és a házastárssal szemben megváltása
               nem igényelhető.
          (3)  Osztályos egyezségben a házastársnak a gyermekrész helyett az egész
               hagyatékra kiterjedő holtig tartó haszonélvezeti jog biztosítható.

7:59. §        [A házastárs megváltási igénye]
          (1)  A házastárs – a jövőre nézve – bármikor igényelheti a haszonélvezeti jog
               megváltását. A haszonélvezeti jog megváltásának a házastárs és a leszármazó
               méltányos érdekeinek figyelembevételével kell történnie.
          (2)  A megváltásra kerülő vagyonból a házastársat – természetben vagy pénzben –
               egy gyermekrész illeti meg.

7:60. §        [Házastárs öröklése szülő mellett]
          (1)  Ha leszármazó nincs vagy nem örökölhet, az örökhagyó házastársa örökli az
               örökhagyóval közösen lakott lakást és a hozzá tartozó berendezési és
               felszerelési tárgyakat.
          (2)  Az (1) bekezdésben nem érintett hagyaték felét az örökhagyó házastársa
               örökli, másik felét az örökhagyó szülei öröklik fejenként egyenlő arányban.
               Az öröklésből kiesett szülő helyén a másik szülő és az örökhagyó házastársa
               örököl fejenként egyenlő arányban.

7:61. §        [Házastárs egyedüli öröklése]
               Ha leszármazó és szülő nincs vagy nem örökölhet, az örökhagyó házastársa
               egyedül örököl.

7:62. §        [Házastárs kiesése a törvényes öröklésből]
          (1)  Nem örökölhet az örökhagyó házastársa, ha az öröklés megnyílásakor a
               házastársak között életközösség nem állott fenn, és az eset körülményeiből
               nyilvánvaló, hogy az életközösség visszaállítására nem volt kilátás.
          (2)  Az örökhagyó házastársának az öröklésből való kiesésére az hivatkozhat, aki
               a kiesés folytán maga örökölne, vagy a végintézkedéssel reá rótt
               kötelezettségtől vagy más tehertől mentesülne.

7:63. §        [Szülő és a szülő leszármazójának öröklése]
          (1)  Ha leszármazó és házastárs nincs vagy nem örökölhet, az örökhagyó szülői
               örökölnek fejenként egyenlő részben.
          (2)  Az öröklésből kiesett szülő helyén ennek leszármazói örökölnek olyan módon,
               mint a gyermek helyén annak leszármazói.
          (3)  Ha a kiesett szülőnek leszármazója nincs vagy nem örökölhet, egyedül a
               másik szülő vagy annak leszármazói örökölnek.

7:64. §        [Nagyszülő és a nagyszülő leszármazójának öröklése]
          (1)  Ha leszármazó, házastárs, szülő és szülőtől leszármazó nincs vagy nem
               örökölhet, törvényes örökösök egyenlő részekben az örökhagyó nagyszülői.
          (2)  Az öröklésből kiesett nagyszülő helyén ennek leszármazói örökölnek
               ugyanúgy, mint a kieső szülő helyén ennek leszármazói.
          (3)  Ha a kiesett nagyszülőnek leszármazója nincs vagy nem örökölhet, helyette
               nagyszülőpárja, ha ő is kiesett, helyette leszármazója örököl.
          (4)  Ha valamelyik nagyszülőpár kiesett, és helyükön leszármazó nincs vagy nem
               örökölhet, az egész hagyatékot a másik nagyszülőpár vagy az ő leszármazójuk
               örökli.

7:65. §        [Dédszülő és a dédszülő leszármazójának öröklése]
          (1)  Ha nagyszülő és nagyszülőtől leszármazó nincs vagy nem örökölhet, törvényes
               örökösök fejenként egyenlő részekben az örökhagyó dédszülői.
          (2)  Az öröklésből kiesett dédszülő helyén ennek leszármazói örökölnek ugyanúgy,
               mint a kieső nagyszülő helyén ennek leszármazói.
          (3)  Ha a kiesett dédszülőnek leszármazója nincs vagy nem örökölhet, helyette
               dédszülőpárja, ha ő is kiesett, helyette leszármazója örököl.
          (4)  Ha valamelyik dédszülőpár kiesett, és helyükön leszármazó nincs vagy nem
               örökölhet, az egész hagyatékot fejenként egyenlő részekben a többi
               dédszülőpár örökli.
          (5)  A (4) bekezdés alapján öröklő valamelyik dédszülő kiesése esetén a (2) és a
               (3) bekezdésben foglalt szabályokat kell alkalmazni.

7:66. §        [Távolabbi felmenők öröklése]
               Ha dédszülő és dédszülőtől leszármazó nincs vagy nem örökölhet, törvényes
               örökösök fejenként egyenlő részekben az örökhagyó távolabbi felmenői.

IX. CÍM
ÁGI ÖRÖKLÉS

7:67. §        [Ági vagyon]
          (1)  Ha nem az örökhagyó leszármazója a törvényes örökös, az örökhagyóra
               valamelyik felmenőjéről öröklés vagy ajándékozás útján hárult vagyontárgy
               ági öröklés alá esik.
          (2)  Ági öröklésnek van helye testvértől vagy a testvér leszármazójától örökölt
               vagy ajándékba kapott vagyontárgyra, ha a vagyontárgyat a testvér vagy a
               testvér leszármazója az örökhagyóval közös felmenőjétől örökölte vagy
               ajándékba kapta.
          (3)  A vagyontárgy ági jellegét annak kell bizonyítania, aki azt ezen a címen
               örökölné.

7:68. §        [Ági örökösök]
          (1)  A szülő örökli azokat a vagyontárgyakat, amelyek róla vagy felmenőjéről
               hárultak az örökhagyóra. A kieső szülő helyén az ő leszármazói örökölnek a
               törvényes öröklés általános szabályai szerint.
          (2)  Ha mind az ági vagyontárgy öröklésére jogosult szülő, mind annak
               leszármazója kiesett, a nagyszülő; ha ő is kiesett, az örökhagyó távolabbi
               felmenője örökli azt a vagyontárgyat, amely róla vagy felmenőjéről hárult
               az örökhagyóra.
          (3)  Ha ági örökös nincs, az ági vagyontárgy az örökhagyó egyéb vagyonával esik
               egy tekintet alá.

7:69. §        [Házastárs haszonélvezeti joga ági vagyonon]
          (1)  A házastársat az ági vagyonon holtig tartó haszonélvezeti jog illeti meg.
          (2)  Mind a házastárs, mind az ági örökös – a jövőre nézve – bármikor
               igényelheti a haszonélvezeti jog megváltását. Az örökhagyóval közösen
               lakott lakáson és a hozzá tartozó berendezési és felszerelési tárgyakon
               fennálló haszonélvezeti jog megváltása a házastárssal szemben nem
               igényelhető.
          (3)  Megváltás esetén a házastársat az ági vagyon egyharmada illeti meg.
          (4)  A haszonélvezeti jog megváltásának a haszonélvezeti örökös és az
               állagörökös méltányos érdekeinek figyelembevételével kell történnie.

7:70. §        [Az ági öröklésből kivont vagyon]
          (1)  Az ági öröklés szabályai nem terjednek ki a szokásos mértékű ajándék
               tárgyára.
          (2)  Az ági öröklés szabályai nem terjednek ki arra a vagyontárgyra, amely az
               örökhagyó halálakor már nincs meg, de kiterjednek az ilyen vagyontárgy
               helyébe lépett vagy értékén vásárolt vagyontárgyra.
          (3)  Az örökhagyó házastársával szemben a szokásos mértékű berendezési és
               felszerelési tárgyakra ági öröklési igényt nem lehet támasztani.

7:71. §        [Az ági örökség]
               Az ági vagyontárgyat az örökös természetben örökli. Ha a természetben való
               öröklés lehetetlen vagy célszerűtlen, a bíróság – bármelyik érintett fél
               kérelmére – az ági vagyontárgy értékének pénzbeli kiegyenlítését rendelheti
               el.

X. CÍM
AZ ÖRÖKBEFOGADÁSSAL KAPCSOLATOS ÖRÖKLÉSI JOGI SZABÁLYOK

7:72. §        [Az örökbefogadott öröklése]
          (1)  Az örökbefogadott – az örökbefogadás fennállása alatt – az örökbefogadó
               szülő és annak rokonai után az örökbefogadó szülő vér szerinti
               leszármazójaként örököl.
          (2)  Az örökbefogadás nem érinti az örökbefogadott törvényes öröklési jogát vér
               szerinti rokonai után, ha az örökbefogadás az örökbefogadott egyeneságbeli
               felmenő rokona, testvére vagy egyeneságbeli felmenő rokonának más
               leszármazója által történt.

7:73. §        [Öröklés az örökbefogadott után]
          (1)  Az örökbefogadott után első sorban leszármazói és házastársa, leszármazó
               hiányában házastársa és örökbe fogadó szülője, leszármazó és házastárs
               hiányában az örökbefogadó szülő és annak rokonai örökölnek a törvényes
               öröklés szabályai szerint. Az örökbefogadó szülő és annak rokonai akkor
               örökölnek, ha az örökbefogadás az öröklés megnyílásáig fennállt.
          (2)  Ha az örökbefogadott után az (1) bekezdésben meghatározott személyek nem
               örökölnek, törvényes örökösök az örökbefogadott vér szerinti rokonai a
               törvényes öröklés szabályai szerint, feltéve, hogy az örökbefogadás az
               örökbefogadott egyeneságbeli felmenő rokona, testvére vagy egyeneságbeli
               felmenő rokonának más leszármazója által történt.

XI. CÍM
AZ ÁLLAM ÖRÖKLÉSE

7:74. §        [Az állam szükségképpeni törvényes öröklése]
          (1)  Más örökös hiányában az állam a törvényes örökös.
          (2)  Az államot mint törvényes örököst az örökség visszautasításának joga nem
               illeti meg.

NEGYEDIK RÉSZ
KÖTELESRÉSZ

XII. CÍM
JOGOSULTSÁG A KÖTELESRÉSZRE

7:75. §        [Kötelesrészre jogosultak]
               Kötelesrész illeti meg az örökhagyó leszármazóját, házastársát és szülőjét,
               ha az öröklés megnyílásakor az örökhagyó törvényes örököse vagy
               végintézkedés hiányában az lenne.

7:76. §        [A kötelesrészi igény elévülése]
               A kötelesrész iránti igény öt év alatt elévül.

7:77. §        [Kitagadás]
               Nem jár kötelesrész annak, akit az örökhagyó végintézkedésében érvényesen
               kitagadott. A kitagadás akkor érvényes, ha a végintézkedés annak okát
               kifejezetten megjelöli.

7:78. §        [Kitagadási okok]
          (1)  Kitagadásnak van helye, ha a kötelesrészre jogosult
               a)   az örökhagyó után öröklésre érdemtelen lenne;
               b)   az örökhagyó sérelmére bűncselekményt követett el;
               c)   az örökhagyó egyenesági rokonának, házastársának vagy élettársának
                    életére tört vagy sérelmükre egyéb súlyos bűncselekményt követett el;
               d)   az örökhagyó irányában fennálló törvényes tartási kötelezettségét
                    súlyosan megsértette;
               e)   erkölcstelen életmódot folytat;
               f)   – akit végrehajtandó szabadságvesztésre ítéltek – a büntetését még nem
                    töltötte ki;
               g)   a tőle elvárható segítséget nem nyújtotta, amikor az örökhagyónak
                    szüksége lett volna rá.
          (2)  A nagykorú leszármazót az örökhagyó a vele szemben tanúsított durva
               hálátlanság miatt is kitagadhatja.
          (3)  A szülőt az örökhagyó a sérelmére elkövetett olyan magatartás miatt is
               kitagadhatja, amely a szülői felügyeleti jog megszüntetésére ad alapot.
          (4)  Házastársát az örökhagyó házastársi kötelességét durván sértő magatartása
               miatt kitagadhatja.
          (5)  Aki kitagadás miatt kiesik az öröklésből, nem jogosult törvényes
               képviselőként a helyébe lépő személy örökségének kezelésére. Az ilyen
               vagyon kezelésére a szülői vagyonkezelésből kivont vagyon kezelésére
               vonatkozó szabályokat kell megfelelően alkalmazni.

7:79. §        [Megbocsátás]
          (1)  Ha a kitagadás okát az örökhagyó végintézkedése előtt megbocsátotta, a
               kitagadás érvénytelen, és az örökös kötelesrészre tarthat igényt.
          (2)  Ha a kitagadás okát az örökhagyó a végintézkedése után megbocsátotta, a
               kitagadás a végintézkedés visszavonása nélkül hatálytalanná válik.

7:80. §        [A kötelesrész alapja]
          (1)  A kötelesrész alapja a hagyaték tiszta értéke, valamint az örökhagyó által
               élők között bárkinek juttatott ingyenes adományok juttatáskori tiszta
               értéke, ideértve az örökhagyó által bizalmi vagyonkezelésbe adott vagyon
               értékét is (a továbbiakban: ingyenes adomány).
          (2)  Aki számára az ingyenes adománynak a juttatáskori értéken való számításba
               vétele súlyosan méltánytalan, a bíróságtól kérheti a körülmények
               figyelembevételével vett más érték megállapítását.
          (3)  A hagyaték tiszta értékének kiszámításánál a hagyományokat és a
               meghagyásokat nem lehet teherként figyelembe venni.
          (4)  A szerződés megkötésétől számított két éven belül megnyílt öröklés esetén a
               kötelesrész alapjához hozzá kell számítani az öröklési, tartási,
               életjáradéki vagy gondozási szerződéssel elidegenített vagyon értékének a
               ténylegesen nyújtott tartás, életjáradék, illetve gondozás értékével nem
               fedezett részét. Az átruházott vagyon, a nyújtott tartás és a gondozás
               értékét, valamint az életjáradék összegét az öröklés megnyílásának
               időpontjában számított értéken kell figyelembe venni.

7:81. §        [A kötelesrész alapjából kivont adományok]
          (1)  Nem tartozik a kötelesrész alapjához
               a)   az örökhagyó által a halálát megelőző tíz évnél régebben bárkinek
                    juttatott ingyenes adomány értéke;
               b)   az olyan ingyenes adomány értéke, amelyet az örökhagyó a kötelesrészre
                    jogosultságot létrehozó kapcsolat keletkezését megelőzően juttatott;
               c)   a szokásos mértéket meg nem haladó ingyenes adomány értéke;
               d)   a házastárs vagy az élettárs, továbbá a leszármazó részére nyújtott
                    tartás értéke;
               e)   az arra rászoruló más személynek ingyenesen nyújtott tartás értéke a
                    létfenntartáshoz szükséges mértékben.
          (2)  A kötelesrészre jogosultságot létrehozó kapcsolat létrejöttének időpontja
               házasságból származó gyermek és a házastársak által közös örökbefogadással
               örökbe fogadott gyermek esetén a házasságkötés időpontja, más örökbe
               fogadott gyermek esetén az örökbefogadás időpontja, egyébként a gyermek
               fogamzása.
          (3)  Azt az ingyenes adományt, amelynek betudását az örökhagyó elengedte, nem
               lehet a jogosult saját kötelesrészének alapjához hozzászámítani.

7:82. §        [A kötelesrész mértéke]
          (1)  Kötelesrész címén a kötelesrészre jogosultat annak harmada illeti meg, ami
               neki – a kötelesrész alapja szerint számítva – mint törvényes örökösnek
               jutna.
          (2)  Ha a házastársat mint törvényes örököst haszonélvezeti jog is megilleti,
               kötelesrésze e tekintetben a haszonélvezeti jognak olyan korlátozott
               mértéke, amely szükségleteit biztosítja, figyelembe véve az általa örökölt
               vagyontárgyakat.
          (3)  A törvényes örökségként haszonélvezeti jogot öröklő házastárs a
               kötelesrészét igényelheti úgy is, mintha haszonélvezeti jogát megváltották
               volna.

XIII. CÍM
A KÖTELESRÉSZ KIELÉGÍTÉSE

7:83. §        [Betudás]
          (1)  A kötelesrész kielégítésére szolgál mindaz, amit a jogosult a hagyatékból
               bármely címen kap, továbbá amit az örökhagyótól ingyenes adományként
               kapott, feltéve, hogy azt a kötelesrész alapjához hozzá kell számítani.
          (2)  Ha a kötelesrészre jogosult leszármazó az öröklésből kiesett,
               leszármazójának kötelesrészébe be kell tudni mindannak az ingyenes
               adománynak az értékét, amelyet ő és a kiesett felmenő kapott. Több
               leszármazó az adományt a hagyatékban való részesedésének arányában köteles
               betudni.
          (3)  Az örökhagyó a betudást – kifejezett nyilatkozattal – elengedheti. A
               betudás elengedése más jogosult kötelesrészét nem sértheti.

7:84. §        [Felelősség a kötelesrész kielégítéséért]
          (1)  A kötelesrész kiadását vagy kiegészítését a következő sorrend szerint lehet
               követelni:
               a)   a kötelesrész kielégítéséért elsősorban a hagyatékban részesedő
                    személyek felelnek;
               b)   a kötelesrésznek a hagyatékból ki nem elégíthető részéért az örökhagyó
                    által a halálát megelőző tíz éven belül megadományozottak adományaik
                    időbeli sorrendjére tekintet nélkül felelnek.
          (2)  Több személy felelősségének arányát juttatásaik figyelembe vehető értéke
               határozza meg.
          (3)  Aki a juttatástól önhibáján kívül elesett, a kötelesrészért nem felel.

7:85. §        [A kötelesrészre jogosult és hozzátartozói korlátozott felelőssége]
          (1)  Aki juttatásban részesült, a kötelesrész kielégítéséért a juttatás egész
               értékével felel. A kötelesrészre jogosult a juttatásnak azzal a részével
               felel, amely törvényes örökrészét meghaladja.
          (2)  A kötelesrészre jogosult házastársa, leszármazója és ennek házastársa
               mentesül a felelősség alól annyiban, amennyiben valamennyiük juttatásának
               értéke a kötelesrészre jogosult juttatásának értékével együtt sem haladja
               meg a kötelesrészre jogosult törvényes örökrészét. Ezt a szabályt nem lehet
               alkalmazni, ha a kötelesrészre jogosult igényét a házastársával,
               leszármazójával vagy ennek házastársával szemben érvényesíti.
          (3)  A törvényes örökrészt ezekben az esetekben a kötelesrész alapja szerint
               kell számításba venni.

7:86. §        [A kötelesrész kiadása]
          (1)  A kötelesrészt minden teher és korlátozás nélkül kell kiadni. Ha a
               kötelesrész kiadásánál a megmaradó vagyon az örökhagyó házastársának
               korlátozott haszonélvezetét sem biztosítaná, a kötelesrésznek a korlátozott
               haszonélvezetet biztosító részét a haszonélvezet megszűnése után kell
               kiadni.
          (2)  Ha az örökhagyó a kötelesrészre jogosultnak korlátozással vagy terheléssel
               hagyott hátra vagyont, a korlátozás a kötelesrészen felüli többletre
               hatályos. Az örökhagyó úgy is rendelkezhet, hogy a jogosult csak
               kötelesrészét kapja meg, kivéve, ha a korlátozást vagy a terhelést a
               kötelesrész tekintetében is elfogadja.
          (3)  A kötelesrészre jogosult kötelesrészének pénzben való kiadását igényelheti.
               Természetben – a haszonélvezet kivételével – a kötelesrész abban az esetben
               igényelhető, ha ez volt az örökhagyó végintézkedéssel vagy élők között
               nyilvánított akarata.
          (4)  Ha a kötelesrész pénzben való kiadása akár a jogosultra, akár a
               kötelezettre sérelmes, a bíróság az összes körülmény mérlegelése alapján
               elrendelheti a kötelesrésznek – egészben vagy részben – természetben való
               kiadását.

ÖTÖDIK RÉSZ
AZ ÖRÖKLÉS JOGHATÁSAI

XIV. CÍM
AZ ÖRÖKSÉG MEGSZERZÉSE

7:87. §        [Az öröklés megnyílása]
          (1)  Az öröklés az örökhagyó halálával nyílik meg.
          (2)  Az örökös az öröklés megnyílásával a hagyatékot vagy annak neki jutó részét
               vagy meghatározott tárgyát – elfogadás vagy bármely más jogcselekmény
               nélkül – megszerzi.

7:88. §        [Haszonélvezeti joggal terhelt hagyatéki tárgy kiadása]
               Ha a vagyontárgyat az örökhagyó házastársát örökösként megillető
               haszonélvezeti jog terheli, a vagyontárgyat a haszonélvezet megszűnése után
               kell kiadni.

7:89. §        [Az örökség visszautasítása]
          (1)  Az örökös az öröklés megnyílása után az örökséget visszautasíthatja.
          (2)  Az örökös külön is visszautasíthatja a mezőgazdasági termelés célját
               szolgáló föld, a hozzá tartozó berendezési, felszerelési tárgyak,
               állatállomány és munkaeszközök öröklését, ha nem foglalkozik hivatásszerűen
               mezőgazdasági termeléssel.
          (3)  Ha az örökös végintézkedés és törvény szerint egyaránt örököl, az egyik
               jogcímen megszerzett rész önálló visszautasítására is jogosult.
          (4)  A feltételhez vagy időhöz kötött, a megszorítással tett és a meg nem
               engedett részleges visszautasítás érvénytelen.

7:90. §        [Lemondás a visszautasítás jogáról]
          (1)  Ha az örökös az öröklés megnyílása után a visszautasítás jogáról
               kifejezetten vagy hallgatólag lemondott, az örökséget többé nem utasíthatja
               vissza.
          (2)  A visszautasítás jogáról való lemondásnak kell tekinteni az örökség olyan
               birtokbavételét vagy a hagyatékra vonatkozó egyéb olyan cselekményt,
               amelyből az örökösnek az örökség elfogadására irányuló kétségtelen akarata
               tűnik ki. Lemondásnak minősül az is, ha az örökös a közjegyző által –
               bármely érdekelt kérelmére – kitűzött határidő alatt nem tesz az örökséget
               visszautasító nyilatkozatot.

7:91. §        [A hagyomány és a meghagyás megszerzése]
               Az örökség megszerzésére vonatkozó szabályokat a hagyományra és a
               meghagyásra megfelelően alkalmazni kell.

XV. CÍM
AZ ÖRÖKÖS JOGÁLLÁSA

7:92. §        [Az örököstársak jogállása]
          (1)  Több örököst a hagyaték felosztása (a továbbiakban: hagyatéki osztály)
               előtt közösen illeti meg a hagyatéki vagyon.
          (2)  Az örököstársak közösségére a tulajdonközösség általános szabályait kell
               alkalmazni, azzal, hogy a hagyatéki osztály előtt hagyatéki követelés csak
               valamennyi örökös nevében és részére érvényesíthető, és az adós csak
               valamennyi örökös kezéhez teljesíthet.
          (3)  Az örököstársak közössége a hagyatéki osztállyal szűnik meg. A hagyatéki
               osztály módját az örökhagyó végintézkedéssel rendezheti; a hagyatéki
               osztályra – ha a végintézkedés eltérően nem rendelkezik – a közös tulajdon
               megszüntetésére vonatkozó szabályokat kell megfelelően alkalmazni.

7:93. §        [Osztályos egyezség]
               Az örökösök a hagyatékot – kizárólag a hagyaték tárgyaira vonatkozóan – a
               hagyatéki eljárásban kötött egyezséggel feloszthatják egymás között.
               Osztályos egyezség esetén a hagyatékot öröklés jogcímén az egyezség szerint
               kell átadni.

XVI. CÍM
HAGYATÉKI TARTOZÁSOK ÉS KIELÉGÍTÉSÜK

7:94. §        [Hagyatéki tartozások]
          (1)  Hagyatéki tartozások
               a)   az örökhagyó illő eltemetésének költségei;
               b)   a hagyaték megszerzésével, biztosításával és kezelésével járó
                    szükséges költségek (a továbbiakban: hagyatéki költségek), valamint a
                    hagyatéki eljárás költségei;
               c)   az örökhagyó tartozásai;
               d)   a kötelesrészen alapuló kötelezettségek;
               e)   a hagyományon és a meghagyáson alapuló kötelezettségek.
          (2)  A hagyatéki tartozásnak ezen a minőségén és fennállásán nem változtat, hogy
               a tartozás – az öröklés megnyílása előtt vagy azt követően – az örökös mint
               hitelező javára keletkezett.

7:95. §        [A hagyatéki tartozások kielégítésének sorrendje]
          (1)  A hagyatéki tartozások sorrendje szerint előbb álló csoportba eső
               tartozások a kielégítés alkalmával megelőzik a hátrább álló csoportba
               soroltakat.
          (2)  Abban a csoportban, amelyben valamennyi tartozás teljes kielégítésére nincs
               lehetőség, kielégítésnek a követelések arányában van helye.

7:96. §        [Felelősség a hagyatéki tartozásokért]
          (1)  Az örökös a hagyatéki tartozásokért a hagyaték tárgyaival és azok
               hasznaival felel a hitelezőknek. Ha a követelés érvényesítésekor a hagyaték
               tárgyai vagy hasznai nincsenek az örökös birtokában, az örökös öröksége
               erejéig egyéb vagyonával is felel.
          (2)  Azokat a vagyontárgyakat, amelyek nem kerültek az örökös birtokába, továbbá
               azokat a követeléseket és egyéb jogokat, amelyek nem voltak
               érvényesíthetők, valamint az átvett vagyontárgyak meg nem levő hasznait
               annyiban lehet az örökös felelőssége megállapításánál figyelembe venni,
               amennyiben az örökös ezektől neki felróható okból esett el.
          (3)  Az örökös a hagyatéki költségekért és a hagyatéki eljárás költségeiért
               saját vagyonával is felel.
          (4)  A házastárs a haszonélvezetével terhelt vagyonból tűrni köteles a hitelezők
               követeléseinek kielégítését, a hagyományon és a meghagyáson alapuló
               követelések kivételével.
          (5)  Végrendelettel alapított bizalmi vagyonkezelési jogviszony esetén a bizalmi
               vagyonkezelő a hagyatéki tartozásokért a kezelt vagyonnal úgy felel, mintha
               dologi hagyományban részesült volna.

7:97. §        [Az örököstársak felelőssége]
          (1)  Az örököstársak a közös hagyatéki tartozásokért mind a hagyatéki osztály
               előtt, mind azt követően egyetemlegesen felelnek.
          (2)  Az az örökös, akinek az örökhagyó a hagyatékból a szokásos mértékű
               ajándéknál nem nagyobb értékű meghatározott vagyontárgyat juttatott, a
               hagyatéki hitelezők követeléséért akkor felelős, ha a követelés a többi
               örököstárstól nem hajtható be.

7:98. §        [Kielégítés az örökös által]
          (1)  Az örökös a tartozásokat a kielégítés sorrendjének megtartása nélkül
               elégítheti ki addig, amíg felteheti, hogy a hagyatéki tartozásokat a
               hagyaték teljesen fedezi, ha figyelmen kívül hagyja az örökhagyó által élők
               között ingyenesen vállalt, valamint a hagyományon és meghagyáson alapuló
               kötelezettségeket. Ellenkező esetben csak a sorrend szerint nyújthat
               kielégítést.
          (2)  Az a hitelező, akinek a hagyatékhoz tartozó valamely vagyontárgyon
               zálogjoga van, a biztosíték erejéig – a hagyatéki tartozások sorrendjében
               elfoglalt helyére tekintet nélkül – teljes kielégítést kereshet.
          (3)  Ha az örökös ezeket a szabályokat felróhatóan megszegi, az emiatt
               kielégítetlenül maradt hitelezővel szemben egész vagyonával felel.

7:99. §        [A hagyományos felelőssége]
          (1)  A más hagyatéki hitelező sérelmével kielégített hagyományos a jogalap
               nélküli gazdagodás szabályai szerint felel a hitelezőnek, ha a hitelező az
               örököstől nem szerezhetett kielégítést.
          (2)  A hagyományos az őt terhelő hagyomány és meghagyás tekintetében úgy felel,
               mint az örökös.

7:100. §       [A hagyatéki hitelezők felhívása]
          (1)  Ha okkal feltételezhető, hogy ismeretlen hagyatéki tartozások vannak, az
               örökös kérheti, hogy a közjegyző hívja fel a hagyatéki hitelezőket
               követeléseik bejelentésére.
          (2)  Az a hitelező, aki követelését a közjegyzői felhívásban megszabott határidő
               alatt nem jelentette be, a jelentkezésig történt kielégítéseket a sorrend
               megtartása és a csoportjához tartozók kielégítésének aránya szempontjából
               nem kifogásolhatja. Ha a hagyatéki osztály már megtörtént, az
               örököstársaktól az örökrészeikhez igazodó arányos kielégítését igényelheti,
               kivéve mindkét esetben, ha az örökösnek a követelésről a bejelentés nélkül
               is tudomása volt.

NYOLCADIK KÖNYV
ZÁRÓ RENDELKEZÉSEK

ELSŐ RÉSZ
ÉRTELMEZŐ RENDELKEZÉSEK

8:1. §         [Értelmező rendelkezések]
          (1)  E törvény alkalmazásában
               1.   közeli hozzátartozó: a házastárs, az egyeneságbeli rokon, az
                    örökbefogadott, a mostoha- és a nevelt gyermek, az örökbefogadó-, a
                    mostoha- és a nevelőszülő és a testvér;
               2.   hozzátartozó: a közeli hozzátartozó, az élettárs, az egyeneságbeli
                    rokon házastársa, a házastárs egyeneságbeli rokona és testvére, és a
                    testvér házastársa;
               3.   fogyasztó: a szakmája, önálló foglalkozása vagy üzleti tevékenysége
                    körén kívül eljáró természetes személy;
               4.   vállalkozás: a szakmája, önálló foglalkozása vagy üzleti tevékenysége
                    körében eljáró személy;
               5.   vagyontárgy: a dolog, a jog, a követelés;
               6.   bank: a betétgyűjtésre és fizetési számla vezetésére jogosult személy.
               7.   szerződő hatóság: a közbeszerzésekről szóló törvény szerinti
                    ajánlatkérő, akkor is, ha közbeszerzési eljárás lefolytatására nem
                    köteles.
          (2)  E törvény alkalmazásában jogszabálynak minősül az Európai Unió általános
               hatályú közvetlenül alkalmazandó jogi aktusa is.
          (3)  E törvény alkalmazásában bírósági eljárásnak minősül a fizetési meghagyás
               is.
          (4)  E törvény alkalmazásában testvérnek minősül a féltestvér is.
          (5)  E törvény alkalmazásában tőzsdének minősül a székhely szerinti állam
               felügyeleti hatóságának engedélyével rendelkező olyan piac is, amelyen
               értékpapírokkal kereskednek.
          (6)  A Ptk. épületekre vonatkozó rendelkezéseit más építményekre is megfelelően
               alkalmazni kell.

8:2. §         [Befolyás]
          (1)  Többségi befolyás az olyan kapcsolat, amelynek révén természetes személy
               vagy jogi személy (befolyással rendelkező) egy jogi személyben a szavazatok
               több mint felével vagy meghatározó befolyással rendelkezik.
          (2)  A befolyással rendelkező akkor rendelkezik egy jogi személyben meghatározó
               befolyással, ha annak tagja vagy részvényese, és
               a)   jogosult e jogi személy vezető tisztségviselői vagy
                    felügyelőbizottsága tagjai többségének megválasztására, illetve
                    visszahívására; vagy
               b)   a jogi személy más tagjai, illetve részvényesei a befolyással
                    rendelkezővel kötött megállapodás alapján a befolyással rendelkezővel
                    azonos tartalommal szavaznak, vagy a befolyással rendelkezőn keresztül
                    gyakorolják szavazati jogukat, feltéve, hogy együtt a szavazatok több
                    mint felével rendelkeznek.
          (3)  A többségi befolyás akkor is fennáll, ha a befolyással rendelkező számára
               az (1)–(2) bekezdés szerinti jogosultságok közvetett befolyás útján
               biztosítottak.
          (4)  Közvetett befolyással rendelkezik a jogi személyben az, aki a jogi
               személyben szavazati joggal rendelkező más jogi személyben (köztes jogi
               személy) befolyással bír. A közvetett befolyás mértéke a köztes jogi
               személy befolyásának olyan hányada, amilyen mértékű befolyással a
               befolyással rendelkező a köztes jogi személyben rendelkezik. Ha a
               befolyással rendelkező a szavazatok felét meghaladó mértékű befolyással
               rendelkezik a köztes jogi személyben, akkor a köztes jogi személynek a jogi
               személyben fennálló befolyását teljes egészében a befolyással rendelkező
               közvetett befolyásaként kell figyelembe venni.
          (5)  A közeli hozzátartozók közvetlen és közvetett tulajdoni részesedését vagy
               szavazati jogát egybe kell számítani.

8:3. §         [A határidők számítása]
          (1)  A jognyilatkozat megtételére vagy egyéb magatartás tanúsítására napokban
               megállapított határidőbe a kezdőnapot nem kell beleszámítani.
          (2)  A hetekben, hónapokban vagy években megállapított határidő azon a napon jár
               le, amely elnevezésénél vagy számánál fogva megfelel a kezdő napnak. Ha
               ilyen nap az utolsó hónapban nincs, a határidő a hónap utolsó napján jár
               le.
          (3)  Ha a határidő utolsó napja munkaszüneti nap, a határidő a következő
               munkanapon jár le.
          (4)  A határozott naphoz kötött jogszerzés a nap kezdetén következik be.

MÁSODIK RÉSZ
HATÁLYBALÉPÉS ÉS ÁTMENETI RENDELKEZÉSEK

8:4. §         [Hatálybalépés]
               E törvény 2014. március 15-én lép hatályba.

8:5. §         [Átmeneti rendelkezések]
               Az átmeneti rendelkezéseket törvény állapítja meg.

HARMADIK RÉSZ
AZ EURÓPAI UNIÓ JOGÁNAK VALÓ MEGFELELÉS

8:6. §         [Az Európai Unió jogának való megfelelés]
               E törvény:
               b)   a hibás termékekért való felelősségre vonatkozó tagállami törvényi,
                    rendeleti és közigazgatási rendelkezések közelítéséről szóló 1985.
                    július 25-i 85/374/EGK tanácsi irányelvnek, valamint az azt módosító
                    1999/34/EK európai parlamenti és tanácsi irányelvnek;
               c)   a tagállamok önálló vállalkozóként működő kereskedelmi ügynökökre
                    vonatkozó jogszabályainak összehangolásáról szóló 1986. december 18-i
                    86/653/EGK tanácsi irányelvnek;
               d)   az utazási csomagokról és az utazási szolgáltatásegyüttesekről,
                    valamint a 2006/2004/EK rendelet és a 2011/83/EU európai parlamenti és
                    tanácsi irányelv módosításáról, továbbá a 90/314/EGK tanácsi irányelv
                    hatályon kívül helyezéséről szóló, 2015. november 25-i (EU) 2015/2302
                    európai parlamenti és tanácsi irányelvnek;
               e)   a fogyasztókkal kötött szerződésekben alkalmazott tisztességtelen
                    feltételekről szóló 1993. április 5-i 93/13/EGK tanácsi irányelvnek;
               f)   a fogyasztási cikkek adásvételének és a kapcsolódó jótállásnak egyes
                    vonatkozásairól szóló 1999. május 25-i 1999/44/EK európai parlamenti
                    és tanácsi irányelvnek;
               g)   a belső piacon az információs társadalommal összefüggő szolgáltatások,
                    különösen az elektronikus kereskedelem egyes jogi vonatkozásairól
                    szóló 2000. június 8-i 2000/31/EK európai parlamenti és tanácsi
                    irányelvnek;
               h)   a pénzügyi biztosítékokról szóló megállapodásokról szóló 2002. június
                    6-i 2002/47/EK európai parlamenti és tanácsi irányelvnek;
               i)   a nyilvános vételi ajánlatról szóló 2004. április 21-i 2004/25/EK
                    európai parlamenti és tanácsi irányelvnek;
               j)   az egyes részvényesi jogok gyakorlásáról a tőzsdén jegyzett
                    társaságokban szóló 2007. július 11-i 2007/36/EK európai parlament és
                    a tanácsi irányelvnek;
               k)   a fizetési és értékpapír-elszámolási rendszerekben az elszámolások
                    véglegességéről szóló 98/26/EK irányelvnek és a pénzügyi
                    biztosítékokról szóló megállapodásokról szóló 2002/47/EK irányelvnek a
                    kapcsolódó rendszerek és hitelkövetelések tekintetében történő
                    módosításáról szóló 2009. május 6-i 2009/44/EK európai parlamenti és
                    tanácsi irányelvnek;
               m)   a társasági jog területén az egyszemélyes korlátolt felelősségű
                    társaságokról szóló 2009. szeptember 16-i 2009/102/EK európai
                    parlamenti és tanácsi irányelvnek;
               o)   a kereskedelmi ügyletekhez kapcsolódó késedelmes fizetések elleni
                    fellépésről szóló 2011. február 16-i 2011/7/EU európai parlamenti és
                    tanács irányelvnek;
               q)   a fogyasztók jogairól, a 93/13/EGK tanácsi irányelv és az 1999/44/EK
                    európai parlamenti és tanácsi irányelv módosításáról, valamint a
                    85/577/EGK tanácsi irányelv és a 97/7/EK európai parlamenti és tanácsi
                    irányelv hatályon kívül helyezéséről szóló 2011. október 25-i
                    2011/83/EU európai parlamenti és tanácsi irányelvnek;
               r)   a társasági jog egyes vonatkozásairól szóló, 2017. június 14-i (EU)
                    2017/1132 európai parlamenti és tanácsi irányelvnek;
               s)   a 2007/36/EK irányelvnek a hosszú távú részvényesi szerepvállalás
                    ösztönzése tekintetében történő módosításáról szóló, 2017. május 17-i
                    (EU) 2017/828 európai parlamenti és tanácsi irányelvnek
               való megfelelést szolgálja.

